T.C.
GEBZE TEKNİK ÜNİVERSİTESİ
DİKEY GEÇİŞ LİSANS UYGULAMA
YÖNERGESİ
BİRİNCİ BÖLÜM
Amaç ve Dayanak
Amaç
Madde 1- (1) Bu Yönergenin amacı Gebze Teknik Üniversitesi’nde ÖSYM tarafından yapılan
Merkezi Dikey Geçiş Sınavı sonucuna göre dikey geçiş yapan öğrencilere uygulanacak Lisans
Öğrenimi Uygulama İlkelerini belirlemektir.
Dayanak
Madde 2- (1) Bu yönerge Yükseköğretim Kurulu Başkanlığı’nın 29.07.2011 tarih ve 28009
Sayılı Resmi Gazete’de yayımlanarak yürürlüğe giren “Meslek Yüksekokulları ve Açıköğretim
Önlisans Programı Mezunlarının Lisans Öğrenimine Devamları Hakkında Yönetmelik’in 9.
maddesi temel alınarak hazırlanmıştır.
İKİNCİ BÖLÜM
İlkeler ve İşleyiş
Madde 3- (1) Dikey geçiş yoluyla kayıt yaptıran öğrenciler öncelikle İngilizce Muafiyet
sınavına alınırlar. Muafiyet sınavını başaranlar Lisans Öğrenimine alınırlar. Başarısız
öğrenciler ise bir yıl zorunlu olan İngilizce Hazırlık Sınıfına devam ettikten sonra İngilizce
Muafiyet sınavında başarılı olurlar ise Lisans Öğrenimine başlarlar, başarılı olamayan
öğrencilere bir yıl daha İngilizce Muafiyet sınavından geçebilmesi için süre verilir. Bu süre
zarfında öğrenci derslere devam edemez. Sadece lisans İngilizce yeterlik sınavlarına girebilir.
Bu süre sonunda da başarılı olamayan öğrencilerin Üniversite ile ilişiği kesilir. Gerek birinci yıl
gerekse ikinci yıl sonunda başarısız olan öğrenciler isterlerse, 4/12/2008 tarihli ve 27074 sayılı
Resmî Gazete’de yayımlanan Yükseköğretim Kurumlarında Yabancı Dil Eğitimi ve Yabancı
Dille Öğretim Yapılmasında Uyulacak Esaslara İlişkin Yönetmeliğin 7 nci maddesinin onikinci
fıkrası uyarınca, İngilizce öğretimin zorunlu olmadığı üniversitelere yerleştirilmek için Öğrenci
Seçme ve Yerleştirme Merkezine başvuru yapabilirler.
(2) Lisans eğitimi ve öğrenimine başlama hakkı elde eden öğrencilerin ön lisans eğitimi
sırasında almış oldukları derslerden eşdeğer kabul edilenler için ilgili Muafiyet ve İntibak
Komisyonlarının değerlendirmesi ve ilgili Birim Yönetim Kurullarının kararı ile muafiyet
verilir. (Değişiklik: 28.12.2016 tarih ve 2016/12-02 sayılı Üniversite Senatosu kararı)
Sınavlar ve Değerlendirme
Madde 4. (1) Sınavlar ve değerlendirme, dönem sonu başarı notları ve sınav sonuçlarına itiraz
“GTÜ Lisans Eğitim ve Öğretim Yönetmeliği”nin ilgili maddelerine göre yürütülür.
ÜÇÜNCÜ BÖLÜM
Çeşitli ve Son Hükümler
Yürürlükten kaldırılan mevzuat
Madde 5. (1) 13.06.2007 tarih ve 2007/09 oturum sayılı Üniversite Senatosu kararı ile
yürürlüğe giren GTÜ Dikey Geçiş Lisans uygulama yönergesi ve değişiklikleri bu yönerge ile
yürürlükten kaldırılmıştır.
Yürürlük
Madde 6. (1) Bu Yönerge Gebze Teknik Üniversitesi Senatosu’nun 08.09.2011 tarih ve
2011/23 oturum sayılı Kararı ile yürürlüğe girmiştir.
Yürütme
Madde 7. (1) Bu yönerge hükümlerini, Gebze Teknik Üniversitesi Rektörü yürütür.

T.C.
GEBZE TEKNİK ÜNİVERSİTESİ
PROF. DR. NEJAT GÖYÜNÇ KÜTÜPHANESİ
HİZMETLERİNDEN YARARLANMA
YÖNERGESİ
Amaç ve Kapsam
Madde 1- Bu Yönerge, Gebze Teknik Üniversitesi Çayırova Yerleşkesinde bulunan Prof. Dr. Nejat
Göyünç Kütüphanesi hizmetlerinden yararlanma koşullarını belirlemek amacıyla düzenlenmiştir.
Tanımlar
Madde 2-Bu Yönergede geçen:
a) Üniversite, Gebze Teknik Üniversitesi’ni,
b) Kütüphane, Prof. Dr. Nejat Göyünç Kütüphanesi’ni,
c) Daire Başkanlığı, Kütüphane ve Dokümantasyon Daire Başkanlığı’nı,
d) Materyal, Kütüphanede bulunan her türlü basılı ve elektronik bilgi kaynağını,
e) Kullanıcı, Kütüphane hizmetlerinden yararlanan bütün kişileri,
ifade eder.
Üyelik
Madde 3- a) Üniversitenin akademik ve idari personeli ile tüm kayıtlı öğrencileri, Kütüphanenin doğal
üyesidirler.
b) Üniversite dışından gelen kullanıcılar, Daire Başkanlığının izniyle Kütüphane materyalinden
yararlanabilir; ancak üye olamazlar.
Ödünç Verme
Madde 4-
a) Üyeler, Kütüphaneden aşağıda belirtilen sayı ve sürelerde materyal ödünç alabilirler:
-Öğretim üyeleri: 15 kitap, 1 dönem;
-Araştırma görevlileri ve okutmanlar: 10 kitap, 1 dönem;
-Doktora ve yüksek lisans öğrencileri: 10 kitap, 35 gün;
-Lisans öğrencileri ve idari personel: 6 kitap, 28 gün.
b) Ödünç materyal alma işlemi sırasında üye, GTÜ kimliğini Kütüphane görevlisine göstermekle
yükümlüdür.
c) Üzerinde gecikme cezası veya gecikmiş kitap bulunan kullanıcılar ödünç verme hizmetinden
yararlanamaz.
d) Referans ve Rezerv Bölümü kitapları, süreli yayınlar ve tezler ödünç verilmez.
Uzatma ve Geri Çağırma
Madde 5- a) Ödünç alınan materyalin süresi; öğretim üyelerince 4, diğer tüm kullanıcılarca 2 kez
uzatılabilir.
b) Başka bir kullanıcı tarafından ayırtılan materyalin (ders kitapları hariç) süresi uzatılamaz.
c) Üzerinde gecikme cezası veya gecikmiş kitap bulunan kullanıcılar süre uzatma yapamaz.
d) Süre uzatma, şahsen Kütüphaneye gelerek veya elektronik ortamda yapılabilir.
e) Kullanıcı; süresinin dolmamış olmasına rağmen geri çağırılması Daire Başkanlığınca gerekli görülen
materyali, en geç 3 gün içerisinde Kütüphaneye iade etmekle yükümlüdür.
Ayırtma
Madde 6- a) Kullanıcı, başkası tarafından ödünç alınan bir materyali Kütüphane web sayfasından veya
Ödünç Verme Bankosundan kendi adına ayırtabilir.
b)Ayırtılan materyal, Kütüphaneye iade edildiğinde kullanıcıya “Alınmaya Hazır” mesajı e-posta ile
gönderilir.
c) Ayırtılan materyal 3 gün içerisinde Ödünç Verme Bankosundan alınmalıdır.
İadesi Geciken Kitaplar
Madde 7- a) Ödünç aldığı materyali süresi içinde iade etmeyen kullanıcı, sürenin bitişini izleyen her gün
için “Gecikme Cezası” ödemekle yükümlüdür.
b) Ödünç aldığı materyali süresi içinde iade etmeyen kullanıcılara aşağıdaki sürelerde 3 kez “Gecikme
Hatırlatma Mesajı” gönderilir:
- 1. mesaj, iade tarihinden 1 gün sonra;
- 2. mesaj, iade tarihinden 10 gün sonra;
- 3. mesaj, iade tarihinden 30 gün sonra.
c) Bütün hatırlatmalara rağmen 60 gün içerisinde iade edilmeyen kitaplar kayıp sayılır ve 30 günlük
“Gecikme Cezası”, kitabın güncel piyasa fiyatı ve “Kayıp İşlem Bedeli” nin toplamı kullanıcıdan tahsil
edilir.
d) Gecikme cezaları kesinlikle iptal edilmez.
Kaybedilen veya Hasar Gören Kitaplar
Madde 8- a) Kullanıcıdan, kaybettiği veya hasar verdiği materyali 1 ay içerisinde temin etmesi istenir.
b) Materyal temin edilemiyorsa, söz konusu materyalin fiyatı, “Kayıp İşlem Bedeli” ve varsa “Gecikme
Cezası”nın toplamı olan tutar kullanıcıdan tahsil edilir.
Çoğaltma Hizmeti
Madde 9- Kullanıcılar, 5846 sayılı Fikir ve Sanat Eserleri Kanunu’nun ilgili maddelerine aykırı olmamak
koşuluyla Kütüphane koleksiyonunda bulunan yayınlardan ücreti karşılığında fotokopi çektirebilirler.
Ücretler
Madde 10- “Gecikme Cezası”, “Kayıp İşlem Bedeli” ve fotokopi ücreti, her yılbaşında Daire Başkanlığının
önerisi ve Rektörlük Makamının onayı ile belirlenir.
Belge Sağlama
Madde 11- a) Öğretim üyesi ve araştırma görevlisi olan kullanıcıların Kütüphane koleksiyonundan
sağlanamayan belge( makale, chapter, rapor, patent, standart vb.) gereksinimleri, yurtiçi ve yurtdışı
kütüphanelerinden karşılanır.
b) Belge istekleri, Kütüphane web sayfasında bulunan “Makale İstek Formu” doldurularak iletilir. Bu işlem
için Kütüphaneden şifre alınmalıdır.
c) Bir kullanıcı, aynı anda en çok 10 makale isteği yapabilir.
d) Yurtiçi ve yurtdışından sağlanan belge istekleriyle ilgili her türlü maliyet kullanıcı tarafından karşılanır.
Ödünç Kitap Sağlama
Madde 12- a) Kütüphane koleksiyonunda bulunmayan kitaplar, öğretim üyesi ve araştırma görevlisi olan
kullanıcılar için Kütüphanelerarası İşbirliği kapsamında ödünç getirtilir.
b) Ödünç kitap istekleri, Kütüphane web sayfasında bulunan “Ödünç Kitap İstek Formu” doldurularak
iletilir. Bu işlem için Kütüphaneden şifre alınmalıdır.
c) Bir kullanıcı, aynı anda en çok 3 ödünç kitap isteği yapabilir.
d) Ödünç alınan kitabın iadesinin gecikmesi, kaybedilmesi veya hasar görmesi durumunda, materyalin
sağlandığı kurumun kuralları geçerlidir. Doğacak her türlü maliyet, istekte bulunan kullanıcı tarafından
karşılanır.
e) Yurtiçinden sağlanan kitabın getirtilmesi ile gönderilmesine ilişkin posta/kargo ücreti ve yurtdışından
sağlanan isteklerde ilgili kurumların belirlediği ödünç kitap ücreti ile geri gönderme posta/kargo ücreti
kullanıcı tarafından karşılanır.
Madde 13- Diğer üniversite ve bilimsel kuruluşların kütüphaneleri, Kütüphaneden 1 ay süreyle ve bu
Yönergenin ilgili hükümlerine uymak koşuluyla ödünç kitap alabilir.
Yürürlük
Madde 14- Bu Yönerge, Üniversite Senatosunca kabul edildiği tarihte yürürlüğe girer.
Yürütme
Madde 15- Bu Yönerge hükümleri, Gebze Teknik Üniversitesi Rektörü tarafından yürütülür.

T.C.
GEBZE TEKNİK ÜNİVERSİTESİ
ÇİFT ANADAL PROGRAMI (ÇAP) YÖNERGESİ
Amaç
MADDE 1- (1) Çift ana dal programının (ÇAP) amacı, ana dal ön lisans veya lisans programını (ÖSS ile
kazandığı bölüm) üstün başarıyla yürüten öğrencilerin aynı zamanda ikinci bir dalda (çift ana dal) ön lisans veya
lisans diploması almak üzere öğrenim görmelerini sağlamaktır.
Çift Ana Dal Programı Açılması
MADDE 2- (1) Çift ana dal programı ön lisans diploma programları ile diğer ön lisans programları arasında,
lisans programları ile diğer lisans programları arasında ilgili bölüm kurulunun teklifi ve meslek yüksekokulu
kurulu veya fakülte kurullarının önerisi ve Üniversite Senatosu’nun onayı ile kesinleşir ve ilgili bölümlerin iş
birliği ile yürütülür.
Kontenjan
MADDE 3- (1) ÇAP kontenjanları akademik takvimde belirtilen başvuru tarihlerinden 15 gün önce ilan edilir.
Çift ana dal yapacak olan öğrencilerin kontenjanı, ana dal diploma programındaki genel not ortalaması en az 3.00
olmak şartıyla, ana dal diploma programının ilgili sınıfında başarı sıralaması %20 oranından az olmamak üzere
Üniversite Senatosunca belirlenir.
Başvuru ve Kabul Koşulları
MADDE 4- (1) Öğrenci ilan edilmiş olan çift ana dal programına, ana dal ön lisans için 2. veya 3. yarıyılın
başında, ana dal lisans programının 3. veya 5. yarıyılın başında başvurabilir.
(2) Öğrencinin başvurduğu döneme kadar ana dal ön lisans veya lisans programında alması gereken tüm kredili
dersleri almış ve başarıyla tamamlamış olması gerekir.
(3) Öğrencinin başvurusu sırasındaki genel not ortalamasının en az 3.00 olması gereklidir. Ana dal diploma
programının ilgili sınıfında başarı sıralaması itibari ile en üst %20 içinde bulunması gerekmektedir.
(4) Ana dal diploma programındaki genel not ortalaması 4.00 üzerinden 3.00 olan ancak ana dal diploma
programının ilgili sınıfında başarı sıralaması itibari ile en üst %20 de yer almayan öğrencilerden çift ana dal
yapılacak programın ilgili yıldaki taban puanından az olmamak üzere puana sahip olanlar da çift ana dal
programına başvuru yapabilir.
(5) Başarı sıralaması şartı aranan programlarda çift ana dal yapmak isteyen öğrencinin, bu Yönergede belirlenen
diğer şartların yanı sıra kayıt olduğu yıldaki ilgili programın Yükseköğretim Kurulu tarafından belirlenen başarı
sıralaması şartını sağlamış olması gerekir.
(6) Çift ana dal programına başvurular Üniversite Senatosunca belirlenen tarihte başvuru formu ve transkript ile
çift ana dal programının yapıldığı bölümlere yapılır.
Değerlendirme
MADDE 5- (1) Başvurular, adayların genel not ortalaması, farklı puan türlerindeki programlara geçiş için
merkezi yerleştirme puanı ve eğer varsa geçmek istediği programın ortak derslerindeki başarısı dikkate alınarak
ve ayrılan kontenjana göre değerlendirilir. (Eşit ortalama ve kontenjan fazlası hâlinde son dönemden itibaren not
ortalamaları dikkate alınır).
MADDE 6- (1) Başvurularla ilgili ön değerlendirmeyi, ilgili yönetim kurulları tarafından bölümlerde oluşturulan
komisyonlar yapar.
Öğrencilerin ikinci ana dal diploma programına kabulü, o programın yürütüldüğü ilgili bölümün önerisi üzerine
Fakülte Yönetim Kurulunun onayı ile yapılır.
(2) ÇAP için başvuruları kabul edilen öğrenciler, yedekleri ile birlikte kayıtlardan bir hafta önce ilan edilir. Kabul
edilen öğrenciler kayıt haftası içerisinde her iki ana dala da kayıt yaptırırlar.
Çift Ana Dal Programı
MADDE 7- (1) Öğrencinin çift ana dal programındaki başarı/başarısızlık durumu, ana dal programındaki başarısı
ve mezuniyetini hiçbir biçimde etkilemez. Çift ana dal programı için ayrı transkript düzenlenir.
MADDE 8- (1) Çift ana dal programı uygulayan bölümler, öğrenci kabul edecekleri diğer bölümler için ayrı ayrı
ÇAP ders programlarını bölüm kurulu kararı ile belirlerler. Çift Ana Dal Programı Ön Lisans programları için 60
AKTS, Lisans programları için 120 AKTS krediden az olamaz. Program, Fakülte Kurulu tarafından Üniversite
Senatosuna gönderilip onaylandıktan sonra kesinleşir. Öğrenciler, çift ana dal programı öğrenimleri süresince
öğrencisi bulundukları çift ana dal bölümünün öğretim planında bulunan derslere karşılık gelen toplam kredinin
en az % 30 unun, %100 İngilizce bölümlerde tamamını İngilizce verilen derslerden almak zorundadır. Çift ana dal
programının amacına uygun biçimde yürütülmesini sağlamak üzere ilgili Bölüm Başkanınca bir Çift Ana Dal
Programı Koordinatörü atanır. Çift Ana Dal Programı Koordinatörü öğrencilerin ana dal lisans programı
danışmanları ile iletişim içinde görev yapar.
MADDE 9- (1) Öğrenci, aynı anda birden fazla çift ana dal programına kayıt yaptıramaz. Ancak, aynı anda çift
ana dal diploma ile yan dal programına kayıt yapılabilir.
Başarı ve Mezuniyet
MADDE 10- (1) Öğrencinin çift ana dal programından mezun olabilmesi için ana dal programındaki genel not
ortalamasının en az 2,72 olması gerekir.
MADDE 11- (1) Tüm çift ana dal öğrenimi süresince öğrencinin ana dal programındaki genel not ortalaması bir
defaya mahsus olmak üzere 2,50’ye kadar düşebilir. Ana dal programındaki genel not ortalaması ikinci kez
2,72’nin altına düşen öğrencinin, ikinci ana dal (ÇAP) diploma programından kaydı silinir.
MADDE 12- (1) Öğrenci çift ana dal programını, ana dal ve çift ana dal programlarını Öğrenci İşleri Daire
Başkanlığına yazılı olarak başvurmak yoluyla kendi isteği ile bırakabilir.
(2) Ana dal programında izinli sayılan öğrenci, otomatik olarak çift ana dal programında da izinli sayılır.
MADDE 13- (1) Çift ana dal programından iki dönem üst üste ders almayan öğrencinin çift ana dal diploma
programından kaydı silinir.
MADDE 14- (1) Öğrenci çift ana dal programından ayrıldığında, başarısız olduğu çift ana dal programı derslerini
tekrarlamak zorunda değildir.
(2) Çift ana dal programından çıkarılan öğrencilerin ikinci ana dal programında almış oldukları derslerinin ne
şekilde değerlendirileceği, senato tarafından belirlenir. Öğrencinin ana dal programında kabul edilmeyen ikinci
ana dal programında başarılı olduğu dersler genel not ortalamasına dâhil edilmeksizin transkript ve diploma
ekinde yer alır.
MADDE 15- (1) Çift ana dal programında hem ana dal hem de çift ana dala ait varsa bitirme çalışmaları ile varsa
farklı türdeki pratik çalışmaların yapılması zorunludur.
MADDE 16- (1) Ana dal programında mezuniyet hakkını elde eden ve 2,72 ortalaması olan, çift ana dal
programını en az 2.00 ortalama ile tamamlayan öğrenciye çift ana dal lisans diploması verilir. İstek üzerine
diploma hazırlanıncaya kadar öğrenciye ilgili Fakülte Dekanının ve Öğrenci İşleri Daire Başkanının
imzalarının yer aldığı "Geçici Mezuniyet Belgesi" verilebilir. Çift ana dal programından mezuniyet hakkını
elde eden öğrenciye, ana dal programından mezuniyet hakkını elde etmeden çift ana dal programının lisans
diploması verilmez. Çift ana dal programında başarılı olamayan, ancak aynı bölümde açılmış yan dal programı
derslerini tamamlamış bulunan öğrenciye, “öğrencinin isteği hâlinde” yan dal sertifikası verilir.
MADDE 17. (1) Ana dal programından mezuniyet hakkını elde eden ancak çift ana dal programını bitiremeyen
öğrencilerin öğrenim süresi ikinci ana dal programına kayıt yaptırdığı eğitim-öğretim yılından itibaren 2547 sayılı
Kanunun 44 üncü maddesinin ( c ) fıkrasında belirtilen azami süredir.
MADDE 18- (1) ÇAP öğrenimi sırasında ana dal programından mezun olan öğrencinin öğrencilik işlemleri çift
ana dal programına ait fakülte tarafından yürütülür.
MADDE 19- (1) ÇAP’a tabi olan öğrenciler, ana dal programından mezun oluncaya kadar sadece bu ana dala ait,
mezun olduktan sonra ise sadece çift ana dal programına ait öğrenci katkı payını cezasız öderler. Yüksek lisans
programına kayıt oldukları takdirde ayrıca yüksek lisans öğrenci katkı payını da öderler.
MADDE 20- (1) Başka bir üniversitede veya yüksek teknoloji Üniversitesinde çift ana dal programına kayıtlı olan
bir öğrenci, kendi ana dalında Üniversitemize yatay geçiş yaptığında; çift ana dal programında da öğrenci olmak
istemesi hâlinde bu yönergenin hükümleri uygulanır.
MADDE 21- (1) Bu yönergede olmayan, güncellenen ve tereddüde düşülen konularda Yükseköğretim Kurulu
Başkanlığı tarafından 24 Nisan 2010 tarih ve 27561 sayılı Resmî Gazete’de yayınlanmış bulunan “Yükseköğretim
Kurumlarında Ön Lisans ve Lisans Düzeyindeki Programlar Arasında Geçiş, Çift Ana Dal, Yan Dal ile Kurumlar
Arası Kredi Transferi Yapılması Esaslarına İlişkin Yönetmelik” hükümleri geçerlidir.
Yürürlükten Kaldırılan Yönerge
MADDE 22. (1) GTÜ Senatosu’nun 28.07.2010 tarih ve 2010/18 Oturum sayılı toplantısı kararı ile kabul edilen
Gebze Teknik Üniversitesi Çift Ana Dal Programı (ÇAP) Yönergesi yürürlükten kaldırılmıştır.
Yürürlük
MADDE 23- (1) Bu Yönerge, Gebze Teknik Üniversitesi Senatosu’nda onaylandığı tarihte yürürlüğe girer.
Yürütme
MADDE 24- (1) Bu Yönergeyi, Gebze Teknik Üniversitesi Rektörü yürütür.

T.C.
GEBZE TEKNİK ÜNİVERSİTESİ
ÖN LİSANS VE LİSANS EĞİTİM-
ÖĞRETİM YÖNETMELİĞİ
BİRİNCİ BÖLÜM
Başlangıç Hükümleri
Amaç
MADDE 1 – (1) Bu Yönetmeliğin amacı; Gebze Teknik Üniversitesine bağlı fakültelerde
yürütülen lisans düzeyinde ve meslek yüksekokullarında yürütülen ön lisans düzeyinde eğitim-öğretim
esaslarına ilişkin hususları düzenlemektir.
Kapsam
MADDE 2 – (1) Bu Yönetmelik; Gebze Teknik Üniversitesine bağlı fakültelerde yürütülen lisans
düzeyinde ve meslek yüksekokullarında yürütülen ön lisans düzeyinde eğitim-öğretim ile sınavlara
ilişkin hükümleri kapsar.
Dayanak
MADDE 3 – (1) Bu Yönetmelik, 4/11/1981 tarihli ve 2547 sayılı Yükseköğretim Kanununun 14
üncü ve 44 üncü maddelerine dayanılarak hazırlanmıştır.
Tanımlar
MADDE 4 – (1) Bu Yönetmelikte geçen;
a) AKTS: Avrupa Kredi Transfer Sistemini,
b) Fakülte: Gebze Teknik Üniversite bünyesindeki fakülteleri,
c) Fakülte kurulu: İlgili fakültenin kurulunu,
ç) Fakülte yönetim kurulu: İlgili fakülte yönetim kurulunu,
d) Meslek yüksekokulu: Gebze Teknik Üniversitesi bünyesindeki meslek yüksekokullarini,
e) Meslek yüksekokulu kurulu: İlgili Meslek Yüksekokul Kurulunu,
f) Meslek yüksekokulu yönetim kurulu: İlgili meslek yüksekokulu yönetim kurulunu,
g) ÖSYM: Ölçme, Seçme ve Yerleştirme Merkezi Başkanlığını,
ğ) Rektör: Gebze Teknik Üniversitesi Rektörünü,
h) Rektörlük: Gebze Teknik Üniversitesi Rektörlüğünü,
ı) Senato: Gebze Teknik Üniversitesi Senatosunu,
i) Üniversite: Gebze Teknik Üniversitesini (GTÜ),
j) Üniversite Yönetim Kurulu: Gebze Teknik Üniversitesi Yönetim Kurulunu,
k) Danışman: Öğrenciyi, eğitim-öğretim, ders alma işlemleri ve benzeri konularda
bilgilendirmek ve yönlendirmek üzere görevlendirilen öğretim elemanını,
ifade eder.
İKİNCİ BÖLÜM
Eğitim-Öğretim ile İlgili Esaslar
Kayıt-kabul ve İngilizce yeterlik
MADDE 5– (1) Öğrenci adayları, ÖSYM kılavuzunda belirtilen şartlarda ve tarihlerde kayıt
işlemlerini yaptırır.
(2) Öğrenci adayları, noter vasıtasıyla vekâlet verdikleri kişiler aracılığıyla kesin kayıt işlemlerini
yaptırabilirler.
(3) Üniversitenin fakültelerine ve meslek yüksekokulları bölümlerine girebilmek için
öğrenimiyle ilgili ÖSYM sınavını kazanmış olmak ve ön lisans programları için başka bir örgün ön
lisans, lisans programları için örgün başka bir lisans programında kayıtlı olmamak şarttır.
(4) Kayıt olan öğrenciler, Üniversite tarafından düzenlenen ve tarihi ilan edilen İngilizce seviye
tespit sınavına alınırlar. Senato tarafından eş değerliği kabul edilen ulusal ve uluslararası sınavlarda yine
Senato tarafından belirlenen düzeyde başarılı olduklarını belgeleyenler, İngilizce seviye tespit sınavına
girmeden ön lisans veya lisans öğrencisi olurlar. Söz konusu sınavlarda başarısız olan veya bu sınavlara
katılmayan öğrenciler ise, GTÜ Yabancı Diller Bölümünde İngilizce hazırlık öğrenimine devam ederler.
(5) Hazırlık sınıfının ilk yılında yapılan İngilizce yeterlik sınavlarında başarılı olamayan
öğrencilerin İngilizce hazırlık sınıfına devam etme hakkı bulunmaz. Ancak bir sonraki öğretim yılının
başında ve devamında yapılan tüm İngilizce yeterlik sınavlarına girebilirler.
(6) Dört yarıyıl sonunda İngilizce dil yeterliğini belgeleyemeyen öğrencilerin Üniversite ile ilişiği
kesilir.
(7) Gerek birinci yıl gerekse ikinci yıl sonunda başarısız olan öğrenciler isterlerse, 23/3/2016
tarihli ve 29662 sayılı Resmî Gazete’de yayımlanan Yükseköğretim Kurumlarında Yabancı Dil Öğretimi
ve Yabancı Dille Öğretim Yapılmasında Uyulacak Esaslara İlişkin Yönetmeliğin 8 inci maddesinin on
beşinci fıkrası uyarınca, İngilizce öğretimin zorunlu olmadığı üniversitelere yerleştirilmek üzere
ÖSYM’ye başvurabilir veya yatay geçiş yapabilirler.
Öğrenci katkı payı
MADDE 6– (1) 2547 sayılı Kanunun 46 ncı maddesi ve ilgili diğer mevzuat hükümleri uyarınca
belirlenen öğrenci katkı payı ve/veya öğrenim ücretleri, dönem başlarında akademik takvimde belirtilen
tarihlerde ödenir. Mazeretleri ilgili birim yönetim kurulunca kabul edilenler hariç, süresi içinde katkı
payı ve/veya öğrenim ücretini ödemeyenler o dönem için kayıt yaptıramaz/yeniletemez ve öğrencilik
haklarından yararlanamaz.
(2) Eğitim-öğretim başladıktan sonra, öğrenci katkı payı ve/veya öğrenim ücretini yatırmış olan,
Üniversiteden ayrılan, çıkarılan, kaydı silinen veya mezun olanların o yarıyılda ödemiş oldukları öğrenci
katkı payı ve/veya öğrenim ücreti iade edilmez.
Yatay ve dikey geçişler
MADDE 7– (1) Üniversite içinden veya dışından yapılacak her türlü yatay geçişler; 24/4/2010
tarihli ve 27561 sayılı Resmî Gazete’de yayımlanan Yükseköğretim Kurumlarında Önlisans ve Lisans
Düzeyindeki Programlar Arasında Geçiş, Çift Anadal, Yan Dal ile Kurumlar Arası Kredi Transferi
Yapılması Esaslarına İlişkin Yönetmelik hükümlerine göre yürütülür. İntibak işlemleri ilgili yönetim
kurulları tarafından yapılır.
(2) Dikey geçişler hakkında; 19/2/2002 tarihli ve 24676 sayılı Resmî Gazete’de yayımlanan
Meslek Yüksekokulları ve Açıköğretim Ön Lisans Programları Mezunlarının Lisans Öğrenimine
Devamları Hakkında Yönetmelik hükümleri ile ilgili diğer mevzuat hükümleri uygulanır.
Danışmanlık
MADDE 8 – (1) Her öğrenci için Senato tarafından çıkarılan yönergeye göre danışman atanır.
Danışmanlık süreci bu yönerge esasları çerçevesinde mezuniyete kadar yürütülür.
Kimlik kartı
MADDE 9 – (1) Kesin kayıtlarını yaptıran öğrencilere, Üniversite tarafından öğrenci olduklarını
belirten fotoğraflı bir kimlik kartı verilir.
Kayıt yenilenmesi
MADDE 10 – (1) Öğrenciler her yarıyıl, akademik takvimde belirlenen tarihlerde Senato esasları
ile belirlenen usullere göre kayıtlarını yenilemek zorundadır. Kayıtlarını yenileyemeyen öğrenciler
akademik takvimde belirtilen mazeretli kayıt süresi içerisinde ilgili fakülte öğrencileri için dekanlığa,
ön lisans öğrencileri için meslek yüksekokulu müdürlüğüne başvururlar. Mazeretleri geçerli görülen
öğrenciler, kayıtlarını ders ekleme–çıkarma süresinin sonuna kadar yaptırmakla yükümlüdürler. Ders
kaydı yaptırılmayan yarıyıl, öğretim süresinden sayılır.
Eğitim-öğretim yılı
MADDE 11 – (1) Öğretim yılı, güz ve bahar yarıyıllarından oluşur. Güz ve bahar yarıyıllarının
her birisinin normal süresi on dört haftadır. Gerekli hallerde bu süre Senato tarafından değiştirilebilir.
Akademik takvim, her akademik yılın başlamasından önce Senato tarafından belirlenir, ilan edilir ve
gerekli hallerde güncellenebilir.
Ders kredileri
MADDE 12 – (1) Derslerin kredi değerleri bölümlerin teklifi üzerine ilgili kurullarda
onaylandıktan sonra Senato tarafından belirlenir. Kredi değerlerinin hesaplanmasında AKTS kılavuzları
esas alınır.
Öğretim planları
MADDE 13 – (1) Üniversitenin meslek yüksekokulları ön lisans öğretimi ile fakültelerde
yürütülen lisans öğretimi, ilgili kurullar tarafından kararlaştırılan ve Senato tarafından onaylanan
öğretim planına göre yapılır.
(2) Öğretim planları; ilgili bölümün önerisi, ilgili kurullar ve Senato kararı ile belirlenir ve
güncellenebilir. Öğretim planları, ön lisans programı için en az 120, lisans programı için en az 240
AKTS kredisi olmak üzere Senato tarafından belirlenen esaslar çerçevesinde düzenlenir.
(3) Öğretim planına dâhil olan staj çalışmaları, ön lisans programları için meslek yüksekokulları,
lisans programları için fakülteler tarafından her programın tabi olduğu ilgili mevzuat hükümlerine göre
yapılır.
(4) İlgili bölüme kayıtlı tüm öğrencilerin, tabi oldukları öğretim planının, güncellenmiş öğretim
planına intibakı, Senato tarafından belirlenen esaslar çerçevesinde yapılır.
(5) Mezun olabilmek için öğretim planında yer alan tüm derslerin, ön lisans programı için en az
120, lisans programı için en az 240 AKTS kredisinin tamamlanmış olması gerekir. Ancak müfredat
değişikliğinin, öğrencilerin olası mağduriyetine yol açmaması amacıyla 240 AKTS’nin altındaki
krediler için de mezuniyet kararı verilebilir.
(6) Üniversitenin, meslek yüksekokulları ön lisans öğretimi ile fakültelerin lisans öğretimi, Senato
tarafından onaylanan öğretim planına göre aşağıda belirtilen esaslar çerçevesinde yapılır:
a) Öğretim planındaki dersler, zorunlu ve seçmeli derslerden oluşur. Zorunlu dersler, öğrencinin
almak zorunda bulunduğu; seçmeli dersler ise öğrencinin belirli ders grupları içinden seçerek almak
zorunda olduğu derslerdir.
b) Öğretim; öğretim planında öngörülen dersler, uygulamalar, proje ve stüdyolar, laboratuvar ve
atölye çalışmaları, pratik çalışmalar, eskizler, arazi uygulamaları, seminerler, bitirme çalışması ve
benzeri çalışmalardan oluşur.
(7) Kayıtlı oldukları programda genel not ortalaması en az 3.00 olan dördüncü sınıf öğrencileri
talep etmeleri ve danışmanlarının uygun görmesi durumunda en fazla iki tane 500 kodlu lisansüstü ders
alabilirler. Alınan 500 kodlu lisansüstü dersi veya dersleri, ilgili fakülte yönetim kurulu kararı ile lisans
programının seçmeli grubundaki herhangi bir dersin ya da derslerin yerine saydırılırsa, bu ders ya da
dersler lisansüstü öğretimde saydırılamaz.
Eğitim-öğretim süresi ve şekli
MADDE 14 – (1) İngilizce hazırlık programında geçirilen süre hariç, Üniversitedeki lisans
eğitim-öğretim programları sekiz yarıyıl olup, azami bitirme süresi yedi yıldır. Meslek
Yüksekokullarında yürütülen ön lisans programları dört yarıyıl olup azami bitirme süresi dört yıldır.
(2) Hazırlık eğitim süresi azami iki yıldır. Öğretim dili tamamen veya kısmen yabancı dil olan
programların hazırlık sınıfını iki yıl içinde başarı ile tamamlayamayan öğrencilerin programdan ilişiği
kesilir.
(3) Öğretim planlarındaki zorunlu ve seçmeli derslerin ve derslere bağlı olarak yapılan proje,
laboratuvar, arazi çalışması gibi akademik etkinliklerin süresi bir yarıyıldır. Bu süre Senato tarafından
değiştirilebilir.
Ön şart ve eş şart
MADDE 15 – (1) Bir dersin ön ve eş şartı; ilgili bölümün önerisi, fakülte veya meslek
yüksekokulu kurulunun teklifi ve Senato kararı ile belirlenir. Ön ve eş şartların uygulanma şekli Senato
tarafından belirlenen esaslar çerçevesinde düzenlenir.
(2) Ön ve eş şartları sağlanmayan derslere kayıt yaptırılamaz.
Kredi yükü
MADDE 16 -(1) Lisans öğrencilerinin yarıyıllık asgari kredi yükü 20 AKTS’dir. İstisnai
durumlarda, öğrencinin başvurusu, ilgili bölümün önerisi ve fakülte yönetim kurulu kararı ile asgari
kredi yükü düşürülebilir. 200 AKTS’yi tamamlayan veya çift ana dal ya da yan dal programına devam
eden öğrencilerin ikinci programı için bu şart aranmaz.
(2) Öğrencilerin bir yarıyılda azami kredi yükü 35 AKTS’dir. Çift ana dal ya da yan dal
programına devam eden öğrenciler için azami toplam 50 AKTS uygulanır.
(3) Birinci ve ikinci yarıyıldaki öğrenciler, olağan kredi yükünü aşamazlar ve öğretim planında
birinci ve ikinci yarıyıl için belirlenmiş derslere kayıt yaptırmaları esastır. Olağan kredi yükleri,
bölümlerin öğretim planlarında her yarıyıl için belirtilen sayılardır.
(4) İkinci yarıyılın sonundan itibaren ağırlıklı genel not ortalaması 1,99 ve altında olan öğrenciler,
bir yarıyılda 30 AKTS’den fazla ders alamaz.
(5) Öğrencinin talebi ve danışmanının onayı ile genel not ortalaması, ön lisans öğrencileri için en
az 2,00, lisans öğrencileri için en az 2,50 olması halinde azami kredi yükü 40 krediye çıkarılabilir.
Ayrıca, öğrencinin talebi ve danışmanın onayı ile genel not ortalaması en az 2,00 olan ve 160 AKTS’yi
tamamlamış lisans öğrencileri için azami kredi yükü 40 AKTS’ye çıkarılabilir.
Ders ekleme-çıkarma
MADDE 17 – (1) Akademik takvimde belirlenen tarihlerde ders seçimi yaparak kayıt yenileyen
öğrenciler, akademik takvimdeki ders ekleme-çıkarma günleri içerisinde 16 ncı maddede yer alan kredi
yükü şartlarını ve 15 inci maddede belirtilen ön ve eş şartları sağlamak koşuluyla haftalık ders
programında çakışma olmayan derslerden danışmanının onayını alarak öğretim planındaki kayıtlı
olduğu derslerden ekleme-çıkarma yapabilir.
(2) Ders ekleme-çıkarma günleri içerisinde kayıt yaptırıldığında, dersin gereklilikleri konusunda
herhangi bir muafiyet sağlanmaz.
Bitirme çalışması
MADDE 18– (1) Bitirme çalışması, ön lisans programlarında üçüncü ve/veya dördüncü yarıyıl,
lisans programlarında yedinci ve/veya sekizinci yarıyıl dersi olarak yer alır.
(2) Öğrenci, mezun olmadan önce, kendisinden istenen mesleki düzeye ulaştığını gösteren bitirme
çalışmasını tamamlamak zorundadır. Bitirme çalışmasını, mezun olacağı programdan yapması
zorunludur. Bitirme çalışması ile ilgili hususlar, ilgili kurulların görüşleri alınarak Senato tarafından
belirlenecek esaslara göre uygulanır.
(3) Sekizinci yarıyıl bitirme çalışması, ilgili fakültenin onayına tabi olmak üzere iş yerinde
mesleki eğitim kapsamında tamamlanabilir.
(4) En az 160 AKTS tamamlamış lisans öğrencileri, ders planında belirtilen ön şart ve eş şart
koşullarını sağlamak kaydıyla bitirme çalışması dersini alabilir.
Yarıyıl izni (kayıt dondurma)
MADDE 19– (1) Kayıtlı öğrenciler sağlık, askerlik, yurt içi veya yurt dışı yükseköğrenim
kurumlarında eğitim, maddi, ailevi ve olağan dışı durumlar nedeniyle ön lisans için meslek yüksekokul
yönetim kurulu kararı ile en fazla iki yarıyıl izin, lisans için fakülte yönetim kurulu kararı ile bir seferde
en fazla iki yarıyıl toplamda dört yarıyıl alabilirler. İzin süresi, zorunlu hallerde izni veren ilgili yönetim
kurulları tarafından uzatılabilir. İzin başvuruları en geç ilgili yarıyılın ders ekleme-bırakma süresi
bitimine kadar yapılır; ancak izin gerekçesinin ders ekleme-bırakma süresi bitiminden sonra ortaya
çıkması durumunda bu süreler dışında da başvuru yapılabilir. İki yarıyıl izin verilmiş öğrencilerden
birinci yarıyıl sonunda Üniversiteye dönmek isteyenlerin, bir dilekçe ile ilgili yönetim kuruluna
başvurmaları gerekir. Yarıyıl izni verilen süre öğretim süresinden sayılmaz.
Değişim programları
MADDE 20– (1) Değişim programı, Üniversitenin yurt içi veya yurt dışı yükseköğretim
kurumları ile yapılan karşılıklı anlaşmalar çerçevesinde öğrencilerin diğer kurumda eğitim-öğretim
görmelerine olanak tanır.
(2) Değişim programları ilgili mevzuat hükümleri çerçevesinde Senato tarafından belirlenen
esaslara göre yürütülür.
(3) Değişim programları süresi içinde öğrencinin Üniversitedeki kaydı devam eder ve bu süre
öğretim süresinden sayılır.
Yaz öğretimi ve diğer yükseköğretim kurumlarından ders alma ve saydırma
MADDE 21– (1) Ön lisans veya lisans programına kayıtlı öğrenciler başka bir yükseköğretim
kurumundan, danışmanın onayı ile ilgili bölüm başkanlığının önerisi ve ilgili yönetim kurulu kararıyla
ders alabilir. Alınan dersler kayıtlı olduğu programın kredi yükümlülükleri yerine sayılabilir.
(2) Diğer üniversitelerden alınan derslerin notları, intibak komisyonu tarafından değerlendirilir.
(3) Yurt dışındaki üniversitelerden değişim programları dâhilinde alınan derslerin başarı
notlarının Üniversitedeki başarı durumuna nasıl yansıtılacağı, bölüm intibak komisyonunun görüşü ve
bölüm başkanının önerisi ile ilgili yönetim kurulları tarafından karara bağlanır.
(4) Özel öğrenci olarak yaz öğretimine katılacak öğrencilerin ders alacakları üniversitedeki
programın taban puanının, Üniversiteye yerleştikleri yıldaki programın ÖSYM taban puanından daha
yüksek olması şartı aranır.
(5) Yaz öğretimi, 7/3/2021 tarihli ve 31416 sayılı Resmî Gazete’de yayımlanan Gebze Teknik
Üniversitesi Yaz Öğretimi Yönetmeliği çerçevesinde gerçekleştirilir. Yaz öğretimi derslerinde alınan
notlar transkriptlerde yaz öğretimi adı altında belirtilir ve bu Yönetmelik çerçevesinde değerlendirmeye
alınır.
(6) Özel öğrencilik ve yaz öğretimi işlemleri; Yükseköğretim Kurumlarında Önlisans ve Lisans
Düzeyindeki Programlar Arasında Geçiş, Çift Anadal, Yan Dal ile Kurumlar Arası Kredi Transferi
Yapılması Esaslarına İlişkin Yönetmelik hükümlerine göre yürütülür. İntibak işlemleri ilgili yönetim
kurulu tarafından yapılır.
ÜÇÜNCÜ BÖLÜM
Sınavlar, Değerlendirme ve Mezuniyet
Ders bilgi formu
MADDE 22– (1) Derslerin işlenişi, devam durumu, değerlendirme ölçütleri ve içeriği yarıyıl
başında ilgili öğretim elemanı tarafından hazırlanan ders bilgi formu ile öğrencilere duyurulur ve ders
bilgi sisteminde ilan edilir. Öğrenciler ders bilgi formlarında ilan edilen yükümlülükleri yerine getirmek
zorundadırlar.
Devam durumu
MADDE 23– (1) Teorik derslerde en az %70, laboratuvar ve uygulamalı derslerde en az %80
devam zorunluluğu aranır. Tekrar edilen derslerin devam durumu 32 nci maddenin dördüncü fıkrası
hükümleri geçerlidir.
(2) Devam durumunun takibi, Senato tarafından belirlenen esaslara göre yapılır.
Ders değerlendirme
MADDE 24– (1) Öğrencinin bir dersteki başarısı, ders bilgi formunda belirtilen değerlendirme
ölçütlerine göre belirlenir.
(2) Ders bilgi formunda derse ait ara sınavlar, yarıyıl sonu sınavı, kısa sınavlar, ödevler, projeler
ve dönem içi diğer çalışmaların dönem sonu notuna etkilerinin yüzdesel oranı belirtilir.
(3) Belirlenen yüzdesel oranlar üzerinden değerlendirme, dersi veren öğretim elemanı
tarafından yapılır.
(4) Ders bilgi formunda belirtilen yükümlülükleri yerine getirmeyen öğrenciye VF, derslere
devamı yetersiz olan öğrencilere NA notu verilir.
(5) Derse devam şartını sağladığı halde yarıyıl sonu sınavına girmeyen öğrenciler yıl içi
başarılarına bakılmaksızın FF notu ile değerlendirilir.
Sınavlar
MADDE 25– (1) Derse devam zorunluluğu bulunan öğrenciler, bu zorunluluklarını yerine
getirmezlerse NA notu ile değerlendirilir. Ayrıca devam şartını yerine getirmiş ancak ders bilgi
formunda belirtilen yükümlülükleri yerine getirmeyen öğrencilere VF notu verilir. VF veya NA notu
alan öğrenciler, yarıyıl sonu ve D sınavına giremezler.
(2) Derste yapılacak sınavların sayısı, şekli, katılım koşulları ve ders değerlendirmesindeki katkı
oranları dersi yürüten öğretim elemanı tarafından belirlenerek, ders bilgi formu ile öğrencilere
duyurulur.
(3) Yarıyıl sonu sınavına girdiği dersten FF notu alan öğrencilere, derse kayıtlı olduğu dönem için
akademik takvimde belirtilen zamanda D sınavı yapılır ve sonucu harf notu olarak ilan edilir. D
sınavından alınan not, öğrencinin dönem içi başarısına bakılmaksızın, öğrencinin dersten geçme
notunun DD’ye yükseltilip yükseltilmeyeceğini belirler. Öğrenci, D sınavından başarılı olduğu takdirde
DD notu alır. Sınava girmeyen veya sınavda yeterli başarıyı gösteremeyen öğrenciye, tekrar FF notu
verilir. Staj, laboratuvar, proje ve bitirme çalışması gibi dersler için D sınavı yapılmaz. D sınavı 29 uncu
madde kapsamında değerlendirilmez, D sınavının mazeret sınavı yoktur.
(4) Resmî tatil günlerinde sınav yapılmaz. Ancak gerektiğinde dersi veren birim tarafından
önerilen ve ilgili yönetim kurulu kararı ile uygun görülen derslerin sınavları, mesai saatleri dışında veya
cumartesi ve pazar günleri yapılabilir.
(5) Sınavlar, ilgili bölüm tarafından ilan edilen gün, yer ve saatte Üniversite binalarında yapılır.
Ancak, arazi üzerinde yapılan ders ve uygulamaların sınavları, arazi üzerinde veya Üniversite binaları
dışında da yapılabilir.
Notlar ve işaretler
MADDE 26– (1) Öğrencilere verilen notlar ve işaretler aşağıda gösterilmiştir:
a)EX (Muaf): Öğrencilerin kayıtlı oldukları program, yan dal ve çift ana dal programlarında var
olan ve öğrencinin muaf olduğu dersler için verilir.
b) NA (Devamsız-başarısız): Derslere devamı yetersiz veya not tipi S/U şeklinde tanımlanmış
derslerde değerlendirmeye esas olan raporunu teslim etmemiş öğrenciler için verilir.
c) NC (Kredisiz/ortalama dışı): Öğrencilerin kayıtlı oldukları program, yan dal ve çift ana dal
programları dışında aldıkları derslerde verilir. Bu derslere ait başarı notları ortalamaya dâhil edilmez;
transkriptte yer alır.
ç) S (Yeterli): Senato tarafından not tipi S/U şeklinde tanımlanmış derslerde başarılı olan
öğrencilere verilir.
d) U (Yetersiz): Senato tarafından not tipi S/U şeklinde tanımlanmış derslerde başarısız olan
öğrencilere verilir.
e) VF (Yetersiz-başarısız): Devam şartını yerine getirmiş ancak ders bilgi formunda belirtilen
asgari yükümlülükler veya dönem içi asgari ders başarı kriterini sağlamayan öğrencilere verilir.
f) Transkript: Öğrencilerin kayıtlı olduğu programları, almış oldukları dersleri, derslerin kredi
değerlerini, bu derslerden alınan notları, not ortalamalarını ve başarı durumlarını gösteren çizelgedir.
g) Başarı notları, 4’lük sistemde karşılıkları ve açıklamaları aşağıdaki tabloda verilmiştir:
Harf Notu 4’lük Sistemdeki Açıklaması
Not
AA 4.00 Pekiyi
BA 3.50 İyi-Pekiyi
BB 3.00 İyi
CB 2.50 Orta-İyi
CC 2.00 Orta
DC 1.50 Orta-Zayıf
DD 1.00 Zayıf
FF 0 Başarısız
VF 0 Yetersiz-Başarısız
NA 0 Devamsız-Başarısız
S 0 Yeterli
U 0 Yetersiz
Dersin tamamlanması
MADDE 27– (1) Bir dersi başarı ile tamamlamak için o dersten CC ve üstü veya S notu almak
gerekir.
(2) Dönem sonundaki ağırlıklı genel not ortalaması en az 2,00 olmak koşulu ile ilgili dönemde
alınan DD ve DC notları da başarılı kabul edilir.
(3) Dönem sonundaki ağırlıklı genel not ortalaması 2,00 ve üstü olsa dahi Senato kararı ile
belirlenmiş bazı dersler için DD ve DC notları başarısız olarak kabul edilebilir.
(4) FF, VF, NA ve U başarısızlığı ifade eder.
Nota itiraz
MADDE 28– (1) Öğrenci, yarıyıl içi sınav sonuçlarına, notun ilan edilmesinden itibaren 5 iş günü
içerisinde ilgili bölüm başkanlığına yazılı olarak başvurup itiraz edebilir. Bölüm başkanlığı itirazı
öğretim elemanına iletir. Öğretim elemanı sınav belgelerini tekrar inceleyerek, öğrencinin itirazını 5 iş
günü içerisinde değerlendirir, sonucu bölüm başkanlığına bildirir.
(2) Yarıyıl sonu notlarının açıklanması ve maddi hata düzeltilmesi aşağıdaki şekilde yapılır:
a) Öğrencilerin bir dersteki yarıyıl sonu harf notu akademik takvimde belirtilen tarihlerde
öğretim elemanı tarafından açıklanır.
b) Öğrenci, bir dersteki harf notuna, dersin harf notunun ilan edilmesinden itibaren 5 iş günü
içerisinde, ilgili bölüm başkanlığına yazılı olarak başvurup itiraz edebilir.
c) Bölüm başkanlığı itirazı öğretim elemanına iletir. Öğretim elemanı, öğrencinin başarı notuna
katkısı bulunan bütün çalışmaları tekrar inceleyerek, öğrencinin itirazını 5 iş günü içinde değerlendirir,
sonucu bölüm başkanlığına bildirir.
ç) Eğer varsa not değişikliği veya düzeltmeler ilgili yönetim kurulunca karara bağlanır.
Mazeret sınavı
MADDE 29– (1) Haklı ve geçerli nedenlerle sınavlarına giremeyen öğrencilere, ilgili yönetim
kurulu kararlarıyla aynı yarıyıl içinde dersi veren öğretim elemanının belirleyeceği gün ve saatte
kullanılmak üzere mazeret sınav hakkı verilir. Öğrencilerin mazeret sınavına girebilmeleri için sınav
tarihinden itibaren 5 iş günü içerisinde mazeret dilekçelerini kayıtlı oldukları bölüm başkanlığına teslim
etmeleri gerekir.
Not ortalamaları
MADDE 30– (1) Ağırlıklı yarıyıl not ortalaması, öğrencinin belirli bir yarıyılda aldığı derslerin
kredilerinin 4’lük sistemdeki notları ile çarpılması sonucu elde edilecek sayılar toplamının başarı notu
EX, NC, S, U olan dersler hariç krediler toplamına bölünmesi ile bulunacak değerdir. Bölme sonucu,
virgülden sonra iki hane yürütülüp yuvarlatılarak verilir.
(2) Ağırlıklı genel not ortalaması, öğrencinin almış olduğu tüm derslerin kredilerinin 4’lük
sistemdeki notları ile çarpılması sonucu elde edilecek sayılar toplamının, başarı notu EX, NC, S, U olan
dersler hariç krediler toplamına bölünmesi ile bulunacak değerdir. Bölme sonucu, virgülden sonra iki
hane yürütülüp yuvarlatılarak verilir. Çift anadal veya yan dal programından çıkarılan öğrencilerin
başarılı olduğu ve ana dal programına sayılmayan dersleri, genel not ortalamasına dâhil edilmeksizin
transkript ve diploma ekinde gösterilir.
Başarı durumu
MADDE 31– (1) Kayıtlı olduğu sekiz dönem içinde mezun olan ve genel not ortalaması 3,00-
3,49 arasında olan öğrenciler onur öğrencisi, 3,50 ve üstü olanlar ise yüksek onur öğrencisi olarak mezun
olurlar ve bu durum transkriptlerinde belirtilir.
(2) Bir yarıyıl sonunda, ağırlıklı genel not ortalaması 2,00 veya üstü olan öğrenciler başarılı olarak
değerlendirilir.
(3) Lisans programlarında ikinci yarıyılın sonundan itibaren, ağırlıklı genel not ortalaması 1,99
ve aşağı olan öğrenciler sınamalı öğrenci sayılır. Sınamalı öğrenciler bir yarıyılda 30 AKTS krediden
fazla ders alamaz.
Ders tekrarı
MADDE 32– (1) Öğrenciler FF, VF, NA ve U notu aldıkları tüm dersleri tekrar etmek zorundadır.
(2) Ağırlıklı genel not ortalamasını yükseltmek isteyen öğrenciler daha önce aldıkları AA notu
dışındaki başarılı oldukları dersleri tekrar edebilir.
(3) Öğrenciler FF, VF, NA veya U notu aldıkları dersleri ilk açıldıklarında tekrarlamak
zorundadırlar. Öğrencilerin bulundukları yarıyıldaki ders programı ve eğitim planlarında ilerlemeleri
göz önünde bulundururak, danışmanlarının uygun görmesi durumunda ders tekrarı bir sonraki yarıyıla
ertelenebilir.
(4) Öğrenci, dersi tekrar etmesi hâlinde önceki notu NA veya U ise derse ilişkin tüm
yükümlülükleri yerine getirmek zorundadır. Diğer notlar için öğrenci devam şartı hariç ders bilgi
formunda belirtilen tüm yükümlülükleri yerine getirmek zorundadır. Staj, laboratuvar, proje ve bitirme
çalışması gibi dersler için ise ders tekrar alındığında öğrenci derse ilişkin tüm yükümlülüklerini yerine
getirmek zorundadır.
(5) Seçmeli bir dersin tekrarlanması durumunda, o dersin bulunduğu seçmeli ders havuzundan
başka bir ders seçilebilir.
(6) Tekrarlanması gereken ders öğretim planından çıkarılmış bir ders ise, öğrenciler
bölümlerince uygun görülen başka bir dersi alırlar. Bu durumda öğrenciler yeni alınan derse ilişkin tüm
yükümlülükleri yerine getirmek zorundadır.
(7) Tekrar edilen dersler için son alınan notlar geçerlidir.
(8) Çift ana dal/yan dal yapan öğrenciler aldıkları söz konusu dersin %34’ü aşmayacak şekilde
çakışan derslerini danışmanının uygun bulması halinde alabilirler.
Tek ders sınavı
MADDE 33– (1) Tek ders sınavı ilgili programın öğretim planında staj dersleri dışında var olan
derslerden biri hariç hepsini tamamlamış olan öğrencilerin başarısız olduğu ders için girebileceği bir
sınavdır.
(2) Tek dersi kalan öğrenciler, dilekçeyle başvurmaları hâlinde ön lisans öğrencileri için meslek
yüksekokulu, lisans öğrencileri için fakülte yönetim kurulu kararıyla tek ders sınavına girebilir. Tek dersi
kalan öğrenci sınırsız tek ders sınav hakkından yararlanır.
(3) Tek ders sınavı akademik takvimde belirtilen zamanda yapılır ve sınav sonucu akademik
takvimde belirtilen zamanda ilan edilir.
(4) Tek ders sınavına girilen dersin yarıyıl sonu harf notunun belirlenmesinde ara sınav notu
dikkate alınmaz. Bu sınavda başarılı olmak için en az CC notu almış olmak gerekir.
(5) Tek ders sınavına girilecek dersin en son notu NA olamaz.
(6) Proje, laboratuvar, bitirme çalışması ve staj derslerinde tek ders sınav hakkı kullanılmaz.
(7) Azami öğretim süresi sonundaki sınav hakları için 2547 sayılı Kanunun 44 üncü maddesi
hükümleri uygulanır.
Üniversiteden ayrılma
MADDE 34– (1) Kendi isteği ile Üniversiteden ayrılacak öğrenciler, Öğrenci İşleri Daire
Başkanlığına yazılı olarak başvurur.
Mezuniyet
MADDE 35– (1) Öğrenci aşağıdaki koşulların tümünü sağlaması durumunda mezun olabilir.
Mezuniyet koşullarını tamamlayan öğrencinin mezuniyet kararı ertelenemez.
a) Bağlı bulunduğu programın öğretim planında yer alan tüm kredi yükünü ve çalışmaları başarı
ile tamamlamak.
b) Ağırlıklı genel not ortalaması en az 2,00’a ulaşmış olmak.
c) Kayıtlı olduğu programdaki toplam kredi yükünün en az yarısını GTÜ’de almış olmak.
Diploma, sertifika ve geçici mezuniyet belgeleri
MADDE 36– (1) Diploma ve diğer belgeleri hak etme koşulları aşağıda belirtilmiştir:
a) Mezuniyet şartlarını yerine getirmiş öğrenciler ön lisans veya lisans diploması almaya hak
kazanır.
b) Çift ana dal programlarına kayıtlı öğrenciler mezuniyet yükümlülüklerini yerine getirdikleri
programlar için ayrı ön lisans veya lisans diploması almaya hak kazanır.
c) Bağlı bulunduğu programa ait öğretim planının ilk dört yarıyılında yer alan tüm kredi yükünü
ve çalışmaları başarı ile tamamlayan ve sadece bu dersler için hesaplanan ağırlıklı genel not ortalaması
en az 2,00’a ulaşmış olan lisans öğrencileri Üniversiteden ayrılmaları durumunda ön lisans diploması
almaya hak kazanır. Lisans öğrencileri Ön lisans diploması alınabilmesi için %30 İngilizce öğretim şartı
aranmaz.
(2) Kayıtlı oldukları programdan mezuniyet hakkı kazanan ve kayıtlı oldukları yan dal programı
yükümlülüklerini yerine getiren öğrenciler yan dal sertifikası almaya hak kazanır.
(3) Geçici mezuniyet belgesi: İstek üzerine diploma hazırlanıncaya kadar öğrencilere geçici
mezuniyet belgesi verilir.
(4) Diploma ve sertifikaların kaybı halinde belgenin yenisi hazırlanır ve üzerine ikinci nüsha
ibaresi konulur.
DÖRDÜNCÜ BÖLÜM
Çeşitli ve Son Hükümler
Yönetim kurulu kararlarına itiraz
MADDE 37– (1) Öğrenciler kendilerine ilişkin alınan ilgili yönetim kurulu kararlarına karşı
tebliğ tarihinden itibaren on beş gün içinde Üniversite Yönetim Kuruluna itiraz edebilirler.
Tebligat
MADDE 38– (1) Öğrenci ile ilgili alınan yönetim kurulu kararları ilgili birim tarafından
öğrenciye tebliğ edilir.
(2) Her türlü tebligat, öğrencinin öğrenci bilgi sisteminde güncellediği posta adresine taahhütlü
olarak yapılmak veya Üniversite tarafından verilen resmî kullanıcı adına tanımlanmış e-posta adresine
gönderilmek veya ilgili meslek yüksekokulu veya fakültede ilan edilmek suretiyle tamamlanmış sayılır.
(3) Öğrenci, Üniversite tarafından verilen resmî e-posta adresini aktif durumda tutmak, sürekli e-
postalarını takip etmek, adresi değiştirdiği takdirde yeni adresini öğrenci bilgi sistemi üzerinden
güncellemek zorundadır.
(4) Öğrencinin takip etmemesi veya e-postanın gönderildiği resmî e-posta adresinin aktif
olmaması nedeniyle okunmamış tebligatlar veya yanlış/eksik adres beyan edilmiş adrese yapılmış
tebligatlar tebliğ edilmiş sayılır.
(5) Öğrencilerin genelini ilgilendiren yönetmelik, yönerge, Senato kararları, akademik işlemler
ve değişiklikler ve sair işlemler ile ilgili düzenlemeler, Üniversitenin resmî internet sitesinde yayımlanır.
Öğrenci duyuruları takip etmekle yükümlüdür.
Diğer yükseköğretim kurumlarından geçiş yapan öğrenciler
MADDE 39– (1) Yükseköğretim Kurumlarında Önlisans ve Lisans Düzeyindeki Programlar
Arasında Geçiş, Çift Anadal, Yan Dal ile Kurumlar Arası Kredi Transferi Yapılması Esaslarına İlişkin
Yönetmeliğin ek 1 inci maddesi kapsamında Üniversiteye yatay geçiş yapan öğrenciler için 35 inci
maddenin birinci fıkrasının (c) bendinde belirtilen şartlar aranmaz.
Hüküm bulunmayan haller
MADDE 40– (1) Bu Yönetmelikte hüküm bulunmayan hallerde ilgili mevzuat hükümleri ile
Senato ve ilgili birimlerin kurul kararları uygulanır.
Yürürlükten kaldırılan yönetmelik
MADDE 41– (1) 15/10/2017 tarihli ve 30211 sayılı Resmî Gazete’de yayımlanan Gebze Teknik
Üniversitesi Lisans Eğitim ve Öğretim Yönetmeliği yürürlükten kaldırılmıştır.
6/2/2023 Tarihli depremlere ilişkin hükümleri
GEÇİCİ MADDE 1– (1) 6/2/2023 tarihli depremler nedeniyle ilgili mevzuatına göre
Üniversiteye yerleştirilen öğrencilerde, 35 inci maddenin birinci fıkrasının (c) bendinde belirtilen şartlar
aranmaz.
Yürürlük
MADDE 42– (1) Bu Yönetmelik 2023-2024 eğitim-öğretim yılı başından geçerli olmak üzere
yayımı tarihinde yürürlüğe girer.
Yürütme
MADDE 43– (1) Bu Yönetmelik hükümlerini Gebze Teknik Üniversitesi Rektörü yürütür.

GEBZE TEKNİK ÜNİVERSİTESİ
LİSANS EĞİTİM VE ÖĞRETİM YÖNETMELİĞİ
Resmi Gazete Tarihi: 12.10.2011 Resmi Gazete Sayısı: 28082
BİRİNCİ BÖLÜM
Amaç, Kapsam, Dayanak ve Tanımlar
Amaç
MADDE 1 – (Değişik:RG-12/1/2015-29234)
(1) Bu Yönetmeliğin amacı; Gebze Teknik Üniversitesinin fakülte ve bölümlerinde yürütülen
lisans eğitim, öğretim ve sınavlarında uygulanacak esasları düzenlemektir.
Kapsam
MADDE 2 – (Değişik:RG-12/1/2015-29234)
(1) Bu Yönetmelik; Gebze Teknik Üniversitesinin fakülte ve bölümlerinde yürütülen lisans eğitim,
öğretim ve sınavlara ilişkin hükümleri kapsar.
Dayanak
MADDE 3 – (1) Bu Yönetmelik, 4/11/1981 tarihli ve 2547 sayılı Yükseköğretim Kanununun 14
üncü maddesi ile 44 üncü maddesinin üçüncü fıkrasına dayanılarak hazırlanmıştır.
Tanımlar
MADDE 4 – (Değişik:RG-12/1/2015-29234)
(1) Bu Yönetmelikte geçen;
a) Üniversite (GTÜ): Gebze Teknik Üniversitesini,
b) Fakülte: Üniversite bünyesindeki fakülteleri,
c) Rektör: Gebze Teknik Üniversitesi Rektörünü,
ç) Rektörlük: Gebze Teknik Üniversitesi Rektörlüğünü,
d) Senato: Gebze Teknik Üniversitesi Senatosunu,
e) Yönetim Kurulu: Gebze Teknik Üniversitesi Yönetim Kurulunu ifade eder.
İKİNCİ BÖLÜM
Kayıt ve Kabul ile İlgili Esaslar
Kayıt-kabul
MADDE 5 – (1) (Değişik:RG-12/1/2015-29234) Üniversite fakültelerine ve bölümlerine
girebilmek için, lisans öğrenimiyle ilgili Ölçme, Seçme ve Yerleştirme Merkezi (ÖSYM) sınavını kazanmış
olmak ve başka bir yükseköğretim kurumunda kayıtlı olmamak şarttır.
(2) (Değişik:RG-12/1/2015-29234) Kesin kayıt tarihi, istenilen belgeler ve uyulacak esaslar
Yönetim Kurulunca belirlenerek ilan edilir. Kayıt için istenen belgelerin aslı veya Üniversite tarafından
onaylı örneği kabul edilir. Askerlik durumu ve adli sicil kaydına ilişkin olarak ise adayın beyanına
dayanılarak işlem yapılır. Kayıt olan öğrenciler, Üniversite tarafından düzenlenen ve tarihi ilan edilen
İngilizce seviye tespit sınavına alınırlar. Senato tarafından eşdeğerliği kabul edilen uluslararası ve ulusal
sınavlarda yine Senato tarafından belirlenen düzeyde başarılı olduklarını belgeleyenler, İngilizce seviye
tespit sınavına girmeden lisans öğrencisi olurlar. Söz konusu sınavlarda başarısız olan veya bu sınavlara
katılmayan öğrenciler ise, GTÜ yabancı diller bölümünde İngilizce hazırlık öğretimine devam ederler.
İngilizce hazırlık öğretimi süresi en fazla dört yarıyıldır. İlk iki yarıyıl süresinde yapılan İngilizce yeterlik
sınavlarında, (güz yarıyılı sonu, bahar yarıyılı sonu) başarılı olamayan öğrencilerin İngilizce hazırlık
sınıfına devam etme hakkı bulunmaz. Ancak bir sonraki öğretim yılının başında ve devamında yapılan
tüm İngilizce yeterlik sınavlarına girebilirler. Bu süre sonunda da başarılı olamayan öğrencilerin
Üniversite ile ilişiği kesilir. Gerek birinci yıl gerekse ikinci yıl sonunda başarısız olan öğrenciler isterlerse,
4/12/2008 tarihli ve 27074 sayılı Resmî Gazete’de yayımlanan Yükseköğretim Kurumlarında Yabancı Dil
Öğretimi ve Yabancı Dille Öğretim Yapılmasında Uyulacak Esaslara İlişkin Yönetmeliğin 7 nci maddesinin
on ikinci fıkrası uyarınca, İngilizce öğretimin zorunlu olmadığı üniversitelere yerleştirilmek üzere
ÖSYM’ye başvuru yapabilirler.
(3) Zorunlu durumlarda öğrenci adayları, yukarıdaki hükümlere uymak koşulu ile, Öğrenci İşleri
Dairesi Başkanlığına bir dilekçe vererek, belirledikleri kişiler aracılığıyla kesin kayıt işlemlerini
yaptırabilirler.
Öğrenci katkı payı
MADDE 6 – (1) Lisans öğrencileri, her öğretim yılında, ilgili mevzuatta belirlenen miktarda katkı
payı öderler. Öğrenci katkı payını yatırmayan öğrencilerin kayıt işlemleri tamamlanmış sayılmaz ve bu
öğrenciler öğrencilik haklarından yararlanamaz.
(2) Öğrencilerden ilgili mevzuatla belirlenen miktarda her yarıyıl için birinci öğretimde öğrenci
katkı payı, ikinci öğretimde ve uzaktan öğretimde ise öğrenim ücreti alınır. Öğrenci katkı payı ve
öğrenim ücretleri, her yarıyıl başındaki kayıtların son gününe kadar ödenir. Ekle-çıkar süresi içindeki
kayıt koşulları Senato tarafından belirlenir. Süresi içinde katkı payı veya öğrenim ücretini ödemeyenler
ve mazeretleri ilgili yönetim kurulunca kabul edilmeyenler, o yarıyılda kayıt yaptıramaz ve öğrencilik
haklarından yararlanamaz.
(3) Azami öğrenim süresi içinde bir derse üçüncü defa kayıt yaptırılması halinde, ilgili dönem için
öngörülen katkı payının yanı sıra her bir ders için Senatoca belirlenecek katsayı ile dönemlik katkı
payının çarpılması sonucu elde edilen kredi başına katkı payı % 50, dördüncü defa kayıt yaptırılması
halinde % 100, beşinci ve daha fazla defa kayıt yaptırılması halinde % 300 fazlası ile hesaplanır.
(4) Azami süre içinde öğrenimin tamamlanamaması halinde, her bir ilave ders için kredi başına
ödenecek öğrenci katkı payı; dersin alınacağı yarıyıl için bu maddenin üçüncü fıkrasında açıklanan
hesaba göre belirlenecek olan kredi başına katkı payı % 100’ü, ikinci defa kayıt yaptırılması halinde %
200’ü, üçüncü defa kayıt yaptırılması halinde % 300’ü, dördüncü ve daha fazla defa kayıt yaptırılması
halinde ise % 400’ü olarak hesaplanır.
Öğrenci işleri
MADDE 7 – (1) Öğrencilerin her yarıyıl fakültelere Öğrenci İşleri Daire Başkanlığı vasıtasıyla kayıt
olmaları, yatay ve dikey geçişleri, öğretim ve sınavlara ait işlemleri, fakülte veya bölümle ilişiklerinin
kesilmesi hakkındaki esaslar fakülte yönetim kurulları tarafından belirlenir. Öğrenciler, bu kararlara
karşı onbeş gün içinde fakülte yönetim kuruluna itiraz edebilirler.
Kayıt yenilenmesi
MADDE 8 – (1) (Değişik:RG-12/1/2015-29234) Üniversite öğrencileri her yarıyıl Yönetim
Kurulunca belirlenen tarihlerde kayıtlarını yenilemek zorundadır. İlan edilen tarihlerde kayıtlarını
yenileyemeyen öğrenciler, kayıt bitim tarihinden sonraki bir hafta içerisinde gecikmeli kayıt yaptırır.
Gecikmeli kayıt koşulları her yıl Yönetim Kurulu tarafından belirlenir. Kayıt programı bir önceki yarıyılın
son haftası içerisinde ilan edilir. Ders kaydı yapılmayan yarıyıl öğretim süresinden sayılır.
(2) Hazırlık sınıfı hariç bulundukları bölümde her bir dönem için eğitim programında yer alan tüm
derslerden başarılı olan ve bu dersleri alan öğrencilerin başarı ortalamasına göre dönem sonu itibariyle
yapılacak sıralamada ilk %10 a giren birinci öğretim öğrencileri bir sonraki dönemde ödeyecekleri
öğrenci katkı payının yarısını öder.
ÜÇÜNCÜ BÖLÜM
Eğitim-Öğretim ile İlgili Esaslar
Danışmanlık
MADDE 9 – (1) (Değişik:RG-12/1/2015-29234) Her öğrenci için; Üniversiteye ilk kaydolduğu kayıt
döneminden sonraki ilk hafta içerisinde ilgili bölüm başkanlığı tarafından bir öğretim üyesi veya öğretim
görevlisi danışman olarak atanır. Danışmanlık öğrenci mezun oluncaya kadar devam eder. Bölümler
kendi yapılarına uygun olarak öğrenci dağıtım sistemlerini düzenler. Danışman, lisans öğretimi boyunca
öğrencinin başarı durumu ve gelişimini izler ve lisans öğretim programı çerçevesinde öğrencinin alması
gereken zorunlu ve seçmeli derslerle ilgili olarak öğrenciye önerilerde bulunur ve alacağı dersleri
onaylar. Öğrencinin mesleki uygulamalara ya da yüksek lisans ve doktora programlarına
yönlendirilmesine katkıda bulunur, daha iyi çalışmasına ve yetişmesine yönelik olarak öğrencinin
karşılaştığı problemlerin çözümü veya ilgili mercilere iletilmesi için yardımcı olur.
(2) (Değişik:RG-12/1/2015-29234) Kayıt süresi içerisinde geçerli bir mazereti nedeniyle
Üniversitede bulunamayacak olan danışman, bu durumu bir yazı ile bölüm başkanlığına bildirir. Bölüm
başkanı, mevcut danışmanın yerine geçici olarak bir öğretim üyesini veya öğretim görevlisini
görevlendirir ve bunu ilgili öğrencilere duyurur.
(3) Öğrencinin izin, burs, staj, bitirme çalışmasında danışmanının görüşüne öncelik verilir.
Kimlik kartı
MADDE 10 – (Değişik:RG-12/1/2015-29234)
(1) Kesin kayıtlarını yaptıran öğrencilere, Rektörlük tarafından, Üniversite öğrencisi olduklarını
belirten fotoğraflı bir kimlik kartı verilir.
Yatay ve dikey geçişler
MADDE 11 – (1) (Değişik:RG-12/1/2015-29234) Üniversite içinden veya dışından fakültelere
yapılacak her türlü yatay geçişler; 24/4/2010 tarihli ve 27561 sayılı Resmî Gazete’de yayımlanan
Yükseköğretim Kurumlarında Önlisans ve Lisans Düzeyindeki Programlar Arasında Geçiş, Çift Anadal,
Yan Dal ile Kurumlar Arası Kredi Transferi Yapılması Esaslarına İlişkin Yönetmelik hükümlerine göre
yürütülür. Yatay geçişler fakülte yönetim kurulunca belirlenecek kontenjanlarla sınırlı olup, intibak
işlemleri fakülte yönetim kurulu tarafından yapılır.
(2) Dikey geçişler hakkında; 19/2/2002 tarihli ve 24676 sayılı Resmî Gazete’de yayımlanan
Meslek Yüksekokulları ve Açıköğretim Ön Lisans Programları Mezunlarının Lisans Öğrenimine
Devamları Hakkında Yönetmelik hükümleri ile ilgili diğer mevzuat hükümleri uygulanır.
Eğitim - öğretim yılı
MADDE 12 – (1) Öğretim yılı, güz ve bahar yarıyıllarından oluşur. Güz ve bahar yarıyıllarının her
birisinin normal süresi ondört haftadır. Gerekli hallerde bu süre Senato tarafından değiştirilebilir.
Akademik takvim, her akademik yılın başlamasından önce Senato tarafından belirlenir ve ilan edilir.
Resmi tatil günlerinde öğretim ve sınav yapılmaz. Ancak gerektiğinde dersi veren birim tarafından
önerilen ve fakülte yönetim kurulunca uygun görülen derslerin ders ve sınavları Cumartesi ve Pazar
günleri yapılabilir.
Eğitim - öğretim süresi ve şekli
MADDE 13 – (1) (Değişik:RG-12/1/2015-29234) İngilizce hazırlık programında geçirilen bir yıllık
süre hariç, Üniversitedeki lisans eğitim-öğretim programları sekiz yarıyıl olup, azami bitirme süresi yedi
yıldır.
(2) Öğrenciler, programlarını azami süreler içinde tamamlamak zorundadır. Bu süre sonunda
programlarını tamamlamamış olan öğrenciler, 2547 sayılı Kanunun 44 üncü ve 46 ncı maddelerinde
belirlenen koşullara göre ilgili döneme ait mali yükümlülüklerini yerine getirerek öğrenimlerine devam
etmek için kayıt yaptırabilir. Bu durumda, ders ve sınavlara katılma hariç, öğrencilere tanınan diğer
haklardan yararlandırılmadan öğrencilik statüleri devam eder.
(3) (Değişik:RG-12/1/2015-29234) Öğrenciler, lisans öğrenimleri süresince öğrencisi
bulundukları bölümün öğretim planında bulunan derslere karşılık gelen toplam kredinin en az % 30’unu
İngilizce verilen derslerden almak zorundadır. 2547 sayılı Kanunun 5 inci maddesinin birinci fıkrasının
(ı) bendinde zorunlu olduğu belirtilen yabancı dil dersleri bu %30’a dahil edilmez. Danışmanın uygun
görmesi durumunda öğrenciler, seçmeli derslerden bazılarını Üniversitenin diğer bölümlerindeki
öğretim planlarında yer alan derslerden alabilirler.
(4) Öğretim; öğretim planında öngörülen dersler, uygulamalar, proje ve stüdyolar, laboratuvar
ve atölye çalışmaları, pratik çalışmalar, eskizler, arazi uygulamaları, seminerler, bitirme çalışması ve
benzeri çalışmalardan oluşur.
(5) Senatoda aksi kararlaştırılmadıkça, öğretim planlarındaki zorunlu ve seçmeli derslerin ve
derslere bağlı olarak yapılan proje, laboratuvar, arazi çalışması gibi akademik etkinliklerin süresi bir
yarıyıldır.
(6) Öğretim planındaki dersler, zorunlu ve seçmeli derslerden oluşur. Zorunlu dersler, öğrencinin
almak zorunda bulunduğu, seçmeli dersler ise öğrencinin belirli ders grupları içinden seçerek almak
zorunda olduğu derslerdir.
(7) Aralıksız sekiz yarıyıl kayıt yenilememiş olan öğrenciler, kayıt yenilemeleri durumunda 2547
sayılı Kanunun 5 inci maddesinin birinci fıkrasının (ı) bendinde zorunlu olduğu belirtilen dersler hariç,
ilgili mevzuat hükümlerine göre ilgili programdaki derslerin tümünü baştan alırlar.
Öğretim planları
MADDE 14 – (1) (Değişik:RG-12/1/2015-29234) Üniversitenin fakülte ve bölümlerindeki
öğretim, Yükseköğretim Kurulunca belirlenen ve Senato tarafından kabul edilen ortak dersler göz
önünde tutulmak ve bölümlerin görüşleri alınmak suretiyle, ilgili fakülte kurulunca kararlaştırılan ve
Senato tarafından onaylanan öğretim planına göre yapılır.
(2) Üçüncü yarıyıldan itibaren, birinci yıl sonunda en az 35, ikinci yıl sonunda en az 75 krediyi
tamamlayan ve genel not ortalaması en az 3.00 olan öğrenciler bu Yönetmeliğin 16 ncı maddesinde
belirtilen en fazla kredi alma sınırını aşarak sekiz yarıyıldan daha kısa sürede mezun olabilir.
(3) Öğrenciler, öğrenimlerine önşartsız veya önşartını sağladıkları dersleri çakışmamak, bu
Yönetmeliğin 16 ncı maddesindeki kredi sınırlarına uymak ve bu Yönetmeliğin 19 uncu maddesindeki
şartları sağlamak kaydı ile devam ederler.
(4) (Değişik:RG-12/1/2015-29234) Öğretim planına dâhil olan staj çalışmaları, fakülteler
tarafından her bölümün özelliğine göre hazırlanan esaslara göre yapılır. Üniversite binaları dışında
yapılması gereken ders ve uygulamalar, yarıyıl süresince yapılabileceği gibi, ilgili birimler tarafından
belirtilen sürelerde, bahar yarıyılının bitiminden sonra da yaptırılabilir.
Önşart
MADDE 15 – (1) Bir dersin önşartı, ilgili bölümün önerisi ve fakülte kurulunun onayı ile belirlenir.
Öğretim planındaki herhangi bir dersin alınabilmesi için önşart; o ders için önşart olarak belirlenen ders
veya derslerden sınava girme hakkının alınmış olmasıdır. Fakat, ilgili bölümün ve fakültenin önerisi ve
Senatonun onayı ile o ders için önşart olarak belirlenen ders veya derslerden geçmiş olmak da önşart
olarak kabul edilebilir.
Derse kayıt
MADDE 16 – (1) Her öğrenci bu Yönetmeliğin 13 üncü maddesindeki çalışmalara aşağıda
belirtilen sınırlar içinde kalarak kayıt olur. Öğrencinin herhangi bir yarıyılda kredi yükü en çok 30’dur.
(2) (Değişik:RG-27/4/2012-28276) Öğrenci, yarıyılın başlangıcından itibaren yedi gün içerisinde
danışmanının onayını alarak ders planındaki derslerden birisini bırakıp bir başka derse kayıt yaptırabilir,
ayrıca onbeş gün içerisinde kayıt yaptırdığı bir dersten tümüyle çekilebilir.
(3) (Değişik:RG-5/6/2013-28668) Öğrenciler; tekrarlamak veya ilk defa almak zorunda oldukları
derslerin çokluğu ve alınacak derslerin çakışması durumunda, kayıt olacakları yarıyılın öğretim
planındaki derslerin bir kısmını veya tamamını, daha önce en az bir kere kayıt olmuş ve NA notu almış
olduğu dersler hariç almayabilir. Ancak, bu sebeple derse kayıt olunamaması 2547 sayılı Kanunun 44
üncü maddesinde öngörülen öğretim süresinin işlemesine engel olmaz.
(4) Öğrencilerin, yatay geçiş veya daha önceki denk lisans programlarından ders saydırma ve
buna bağlı olarak intibak şartları bölüm başkanlığı tarafından önerilir. Bu öneri fakülte yönetim
kurulunda incelenir ve karara bağlanır. Ders saydırma işlemi ders aşamasına gelinen ilk dönemde,
akademik takvimde belirtilen kayıt yenileme tarihlerinde yapılır.
Bitirme çalışması
MADDE 17 – (1) Öğrencinin, mezun olmadan önce istenen mesleki düzeye ulaştığını gösteren bir
bitirme çalışması yapması zorunludur. Bitirme çalışması, öğretim planlarında yedinci ve sekizinci
dönem dersi olarak yer alır. Öğrencinin istemesi ve bitirme çalışması yürütücüsünün uygun görmesi
halinde, bu çalışma İngilizce hazırlanabilir.
(2) Bitirme çalışması konularının öğrencilere dağıtımı, danışmanın olumlu görüşü ve bölüm kararı
ile daha önceki yarıyıllarda da yapılabilir. Bir öğrencinin bitirme çalışması alabilmesi için bu
Yönetmeliğin 26 ncı maddesinde tanımı yapılan sınamalı öğrenci statüsünde olmaması gerekir. Bitirme
çalışmasının uygulaması ile ilgili diğer hususlar, bölüm kurullarının görüşleri alınarak fakülte kurulunca
belirlenir.
DÖRDÜNCÜ BÖLÜM
Notlar, İşaretler, Sınavlar ve Başarı Durumu
Notlar ve işaretler
MADDE 18 – (1) (Değişik:RG-5/6/2013-28668) Lisans eğitim ve öğretiminde, öğrencinin bir
dersteki başarısı, derse devam ve sınav yöntemi ile belirlenir. Öğrencinin; arasınav, kısa sınavlar, arazi
çalışması, uygulama, ödev, proje, atölye, seminer, devam, laboratuvar ve benzeri yarıyıl içi çalışmalarında
gösterdiği başarı, yarıyıl sonu sınavından/bütünleme sınavından aldığı not, bu Yönetmeliğin 22 nci
maddesinin birinci fıkrasının (c) bendine göre birlikte değerlendirilerek dersteki başarısı belirlenir. Derslere
devamı yetersiz olanların diğer notları değerlendirilmez ve bu öğrencilerin dersleri tekrar almaları gerekir.
Değerlendirme, dersi veren öğretim üyesi tarafından yapılır. Başarı notlarının ifade ettikleri başarı puanı,
yıl sonu başarı notu ve katsayıları aşağıdaki tabloda gösterilmiştir.
Puanı Yıl Sonu Başarı Notu Katsayı
91-100 AA 4.0
85-90 BA 3.5
80-84 BB 3.0
70-79 CB 2.5
65-69 CC 2.0
55-64 DC 1.5
40-54 DD 1.0
39 ve aşağısı FF 0.0
Vizesiz başarısız NA 0.0
Ortalama Dışı Harf Notu OD
(2) (Değişik:RG-2/7/2013-28695) Bir dersten AA, BA, BB, CB ve CC notlarından birisini alan
öğrenci o dersi başarmış sayılır. Daha düşük değerdeki notlar başarısızlığı ifade eder.
(3) Öğrenciler bilgi ve deneyimlerini artırmak amacıyla programları dışında ders alabilirler. Bunun
için ders ekleme süresi sonuna kadar bağlı bulundukları dekanlığa dilekçe ile başvurmaları ve ilgili
fakülte yönetim kurulu kararı gerekir. Bu derslere ait başarı notları ortalamaya dahil edilmez;
transkriptte ve diploma ekinde yer alır. Transkript ve diploma ekinin not açıklama kısmında bu derslere
ait notların ortalamaya dahil edilmediğini gösteren OD ifadesi yer alır.
(4) (Değişik:RG-22/6/2014-29038) Çift anadal veya yandal programından çıkarılan öğrencilerin
başarılı olduğu ve anadal programına sayılmayan dersleri, genel not ortalamasına dahil edilmeksizin
transkript ve diploma ekinde gösterilir.
Koşullu dönem ortalaması
MADDE 19 – (1) Ağırlıklı genel not ortalaması en az 2.00 olan bir öğrenci, bir dönemin sonunda;
Yabancı Dil, Türkçe, Atatürk İlkeleri ve İnkılâp Tarihi, Beden Eğitimi, Müzik ve Resim gibi kültür
derslerinin notları dikkate alınmadan hesaplanacak koşullu dönem not ortalamasının 2.00 olması
durumunda ilgili dönemde DC ve DD ile başarısız olduğu derslerden de başarılı olmuş sayılır. Yabancı
Dil, Türkçe, Atatürk İlkeleri ve İnkılâp Tarihi, Beden Eğitimi, Müzik ve Resim gibi kültür derslerinden
ortalama ile başarılı olunamaz.
Ağırlıklı yarıyıl not ortalaması
MADDE 20 – (1) Ağırlıklı yarıyıl not ortalaması, öğrencinin belirli bir yarıyılda aldığı ders veya ayrı
ders niteliğindeki laboratuvar, proje, atölye, seminer, bitirme çalışması ve benzerlerinin her birinden
elde edilen başarı notu katsayısı ile o ders veya ayrı ders niteliğindeki laboratuvar, proje, atölye,
seminer, bitirme çalışması ve benzerinden alınan kredilerin çarpılması ile elde edilecek sayılar
toplamının, krediler toplamına bölünmesi ile bulunacak değerdir. Bölme sonucu, virgülden sonra iki
hane yürütülüp yuvarlatılarak verilir.
Ağırlıklı genel not ortalaması
MADDE 21 – (1) Ağırlıklı genel not ortalaması, ders veya ayrı ders niteliğindeki laboratuvar, proje,
atölye, seminer, bitirme çalışması ve benzerlerinin her birinden elde edilen başarı notu katsayısı ile o
ders veya ayrı ders niteliğindeki laboratuvar, proje, atölye, seminer, bitirme çalışması ve benzerinden
alınan kredilerin çarpılması ile elde edilecek sayılar toplamının, krediler toplamına bölünmesi ile
bulunacak değerdir. Bölme sonucu, virgülden sonra iki hane yürütülüp yuvarlatılarak verilir. Ağırlıklı
genel not ortalamasını yükseltmek isteyen başarılı öğrenciler bu Yönetmeliğin 16 ncı maddesinde
belirtilen hükümler saklı kalmak koşulu ile daha önce alıp başardığı dersleri tekrar alabilir. Bu dersler
için son alınan notlar geçerlidir.
Başarı notu
MADDE 22 – (Değişik:RG-7/2/2013-28552)
(1) Başarı notuna ilişkin esaslar şunlardır:
a) Derslere %70, laboratuvar ve atölye gibi bağımsız uygulamalı derslere %80 oranında devam
zorunludur. Devam koşulunu sağlayamayan öğrenciler yarıyıl sonu sınavına giremez. Herhangi bir
dersten devam şartını sağlamasına rağmen notları itibariyle başarısız olan öğrenciler, aynı dersi ikinci
kez almaları halinde o ders için devam şartı hariç, derse ilişkin tüm yükümlülükleri yerine getirmek
zorundadır.
b) (Mulga:RG-18/2/2016-29628)
c) Herhangi bir derse ilişkin başarı notu, yarıyıl sonu sınavı/bütünleme sınavı ve yarıyıl içi
çalışmalarından oluşur. Bunların katkı oranı dersi verecek öğretim üyesi tarafından, başarı
değerlendirme formu doldurularak önerilir, ilgili anabilim dalının olumlu görüşü, bölüm başkanlığının
kararı ile kesinleşir ve ilan edilir.
ç) (Değişik:RG-5/6/2013-28668) Bütünleme sınavından alınan notlar ilgili dersin final notu yerine
geçer. Başarı notu olarak değerlendirilmez. Bir dersten NA notu alan öğrenciye bütünleme sınav hakkı
verilmez. Başarı değerlendirilmesi bir döneme yayılan proje, bitirme çalışması, mimarlık proje dersi ve
benzeri çalışmalardan oluşan derslere bütünleme sınav hakkı verilmez. Sadece başarısız olunan derslere
bütünleme sınav hakkı tanınır. Koşullu dönem not ortalaması ile başarılı olunan derslerden ve daha
önce alınıp başarılı olunan derslerden not yükseltmek amacıyla bütünleme sınavına girilemez.
d) Haklı ve geçerli nedenlerle yarıyıl içi sınavlarına giremeyen öğrencilere, fakülte yönetim kurulu
kararı ile ve aynı yarıyıl içinde dersi veren öğretim elemanının belirleyeceği gün ve saatte kullanılmak
üzere mazeret sınav hakkı verilir. Öğrencilerin yarıyıl içi mazeret sınavına girebilmeleri için; söz konusu
mazeretlerinin bitim tarihinden itibaren beş gün içerisinde mazeret dilekçelerini bağlı oldukları
fakültenin dekanlığına teslim etmeleri gerekir. Herhangi bir zorunlu sınava girmeyen öğrenci, bu
sınavdan FF almış sayılır.
e) Mazeretleri nedeniyle bütünleme sınavına giremeyen ve sınavı müteakip üç gün içinde ilgili
dekanlığa mazeretlerini bildiren öğrencilerden mazeretleri ilgili fakülte yönetim kurulunca uygun
görülenler, fakülte yönetim kurulunun ilan edeceği tarihte yapılacak bütünleme mazeret sınavına
girebilir. Yarıyıl sonu sınavının mazereti yoktur.
f) Öğrencilerin bir dersteki başarı durumunu gösteren liste, o yarıyıl sonu sınavlarının
tamamlandığı tarihten itibaren en geç bir hafta içerisinde öğretim üyesi tarafından açıklanır. Fakülte
yönetim kurulu gerektiğinde bir dersin öğretim üyesinden, dersle ilgili başarı durumu
değerlendirmesini yeniden incelemesini isteyebilir.
Birim kredi
MADDE 23 – (1) Uygulama, laboratuvar, proje, seminer, atölye ve bitirme çalışmasının öğretim
bakımından değerlendirilmesi birim kredi üzerinden yapılır. Derslerin ve seminerlerin, bir yarıyıl süre
ile haftada bir ders saati, bir kredidir. Uygulama, laboratuvar, proje ve atölye çalışmalarının haftada bir
saati, yarım kredi olarak kabul edilir.
Onur öğrencileri
MADDE 24 – (1) Mezuniyet sırasında genel not ortalaması 3.00 – 3.49 arasında olan öğrenciler
onur öğrencisi, 3.50 ve üstü olanlar ise yüksek onur öğrencisi olarak mezun olurlar ve bu durum
transkriptinde belirtilir.
Başarılı öğrenciler
MADDE 25 – (1) Bir yarıyıl sonunda, ağırlıklı genel not ortalaması 2.00 veya daha yukarı olan
öğrenciler başarılı öğrenci sayılır.
Sınamalı öğrenciler
MADDE 26 – (1) (Değişik:RG-5/6/2013-28668) İkinci yarıyılın sonundan itibaren, herhangi bir
yarıyıl sonunda, ağırlıklı genel not ortalaması 1.99 ve aşağı olan öğrenciler sınamalı öğrenci sayılır. Bu
öğrenciler; Türkçe, Atatürk İlkeleri ve İnkılâp Tarihi, Resim, Müzik, Yabancı Dil dersleri hariç, en fazla
9’a kadar toplam krediye sahip yeni derse kayıt yaptırabilir. Bu öğrenciler; yeni derslerin ve FF veya NA
notu aldıkları için tekrarladıkları derslerin yanı sıra önceki yarıyıllarda DC veya DD notu aldıkları
derslerden istediklerini tekrarlayarak ağırlıklı genel not ortalamalarını yükseltmek zorundadır.
Ders tekrarı ile ilgili esaslar
MADDE 27 – (1) Tüm öğrenciler başarısız oldukları dersleri tekrar etmek zorundadır.
Tekrarlanması gereken dersler seçmeli veya programdan çıkarılan dersler ise öğrenciler bunların yerine
bölümce uygun görülen eşdeğer dersleri alırlar.
Yaz öğretimi
MADDE 28 – (Mülga:RG-23/10/2012-28450) (Yeniden düzenleme:RG-5/6/2013-
28668)(Değişik:RG-12/1/2015-29234)
(1) Üniversite lisans öğrencileri daha önce almadıkları, alıp başarılı ya da başarısız oldukları
dersleri, başka bir üniversitede açılan yaz öğretimi derslerinden ilgili fakülte yönetim kurulunun kararı
ile alabilirler. Ders alınacak olan üniversitenin programının ÖSYM tarafından yapılan sınavdaki
yerleştirme taban puanının, öğrencinin Üniversitede yerleştiği yıldaki programın taban puanından daha
yüksek olması şartı aranır. Bir öğrenci öğrenimi boyunca en fazla 10 kredilik dersi başka üniversiteden
alabilir. Diğer üniversitelerden alınan derslerden CC altındaki notlar Üniversitede kabul edilmez. Yaz
öğretimi derslerinde alınan notlar transkriptlerde "Yaz Öğretimi" adı altında belirtilir. Yaz öğretimi
sonunda alınan not ilgili ders için en son nottur ve öğrencinin yeni yarıyıl kaydı buna göre yapılır. Yaz
öğretiminde ortalama ile başarılı olunmaz.
Sınav programları ve sınavların yeri
MADDE 29 – (1) (Değişik:RG-12/1/2015-29234) Her yarıyılda derslerin bitmesini müteakip,
Senato tarafından belirlenen ve akademik takvimde ilan edilen tarihlerde o yarıyıldaki tüm derslere ait
yarıyıl sonu/bütünleme sınavları yapılır. Arazi üzerinde yapılması gereken derslerle, sınava girme hakkı
bir arazi çalışmasının sonucuna bağlı olan derslerin sınavları arazi çalışmalarının bitiminde de yapılabilir.
Bitirme çalışması sınavı, yarıyıl sonu sınav döneminde yapılır. Yarıyıl sonu sınav programları, fakülte
yönetim kurulları tarafından kararlaştırılır ve sınav dönemi başlamadan en az iki hafta önce ilan edilir.
Sınavlar, programda gösterilen gün, yer ve saatte Üniversite binalarında yapılır. Ancak, arazi üzerinde
yapılan ders ve uygulamaların sınavları, arazi üzerinde ve Üniversite binaları dışında da yapılabilir.
“(2) (Değişiklik: RG: 24.05.2015-29365 )Tek ders sınavı, ilgili programın öğretim planında var olan
derslerden biri hariç hepsinden başarılı olan öğrencilerin girebileceği bir sınavdır. Devam koşulunu
yerine getirmiş, tek dersi kalan öğrenciler, dilekçeyle başvurmaları halinde ilgili fakülte yönetim kurulu
kararıyla bu duruma geldikleri yarıyılı izleyen ilk yarıyılda tek ders sınavına girebilir. Tek ders sınavı
derslerin başlamasından önce akademik takvimde belirtilen zamanda yapılır. Bu sınavda başarılı olmak
için en az CC notu almış olmak gerekir. Bu harf notunun belirlenmesinde ara sınav notu dikkate alınmaz.
Her öğrenci tek ders sınav hakkından bir kez yararlanabilir. Proje, laboratuvar ve bitirme çalışması
derslerinde tek ders sınav hakkı kullanılmaz.”
Sınav şekli
MADDE 30 – (1) Yarıyıl sonu sınavları genelde yazılı, dersin niteliğine göre yazılı-sözlü veya
yalnızca sözlü olarak da yapılabilir. Sınav şeklinin yazılı-sözlü veya sözlü olması halinde, karar, dersi
yürütecek öğretim üyesi veya üyeleri tarafından belirlenerek, yarıyılın başında verilen başarı
değerlendirme formunda ilan edilir.
(2) (Değişik:RG-12/1/2015-29234) Sınavları, o dersi vermekle görevli öğretim üyesi veya öğretim
görevlisi düzenler ve yönetir. Sorumlu öğretim üyesi veya öğretim görevlisinin sınav günü Üniversitede
bulunmaması halinde, sınavı kimin yapacağı anabilim dalı başkanı tarafından belirlenir ve ilgili bölüm
başkanlığına bildirilir. Sınavların düzenli bir biçimde yürütülebilmesi için fakültedeki bütün öğretim
üyeleri ve öğretim yardımcıları görevlendirilebilir.
Sınav sonuçlarına itiraz
MADDE 31 – (1) Öğrenci, bir dersteki başarı durumu sonucuna, dersin başarı durumu listesinin
ilan edilmesinden itibaren bir hafta içerisinde, dekanlığa yazılı olarak başvurup itiraz edebilir. Dekanlık,
ilgili öğretim üyesine, öğrencinin başarı notuna katkısı bulunan bütün çalışmaları tekrar inceleterek,
öğrencinin itirazını ve öğretim üyesinin yeniden değerlendirmesini iki hafta içinde fakülte yönetim
kurulunda karara bağlar.
Sınavlarda kopya
MADDE 32 – (1) Sınavlarda kopya çeken veya kopya çekmeye teşebbüs eden öğrenciye ilgili
dersten FF notu verilir ve ayrıca hakkında disiplin yönünden, 13/1/1985 tarihli ve 18634 sayılı Resmî
Gazete’de yayımlanan Yükseköğretim Kurumları Öğrenci Disiplin Yönetmeliği hükümleri uygulanır.
İlişik kesilmesi
MADDE 33 – (1) (Değişik fıkra:RG-12/1/2015-29234) Aşağıdaki hallerde öğrencinin Üniversite
ile ilişiği kesilir:
a) Kaydının silinmesini yazılı olarak istemiş olmak.
b) İlgili mevzuat hükümlerine göre yükseköğretim kurumundan çıkarma cezası almış olmak.
Öğretimi bitirme
MADDE 34 – (1) Bağlı bulunduğu bölümün öğretim planında gösterilen tüm dersleri alarak
başaran ve bu Yönetmelikte belirtilen stajlar dâhil bütün çalışmaları yapmış olan öğrenci, öğrenimini
bitirmiş sayılır.
(2) Fakülteleri bu şekilde bitirenlere ayrıca, devam ettikleri bölüm ve programı, aldıkları ders,
proje, laboratuvar, bitirme çalışması ve benzeri çalışmaları, başarı notları ve ağırlıklı genel not
ortalamasını, ortalama ile geçilen dersleri ve onur listelerinde olduklarını gösteren bir öğrenim belgesi
(transkript) verilir. Öğrenim belgesinde, öğrencinin İngilizce olarak başardığı dersler ayrıca belirtilir.
Önlisans diploması
MADDE 35 – (Değişik:RG-12/1/2015-29234)
(1) Fakültesinden ilişiğinin kesilmesi durumuna gelen ve dördüncü yarıyıl sonuna kadar öğretim
planında bulunan zorunlu ve seçmeli ders kredilerini bu Yönetmelik hükümlerine göre başarı ile
tamamlayan ve dördüncü yarıyıl sonu itibarıyla ağırlıklı genel not ortalaması en az 2.00’ye ulaşmış olan
öğrencilere önlisans diploması verilir. İstek üzerine diploma hazırlanıncaya kadar öğrenciye ilgili fakülte
dekanının ve Öğrenci İşleri Dairesi Başkanının imzalarının yer aldığı "Geçici Mezuniyet Belgesi"
verilebilir.
Diploma
MADDE 36 – (Değişik:RG-12/1/2015-29234)
(1) Üniversitenin fakülte ve bölümlerinde, bu Yönetmeliğe göre lisans öğrenimlerini başarı ile
tamamlayan ve ağırlıklı genel not ortalaması en az 2.00’a ulaşmış olan öğrencilere fakülte ve bölüm adı
açıklanmak suretiyle, lisans diploması verilir. İstek üzerine diploma hazırlanıncaya kadar öğrenciye ilgili
fakülte dekanının ve Öğrenci İşleri Dairesi Başkanının imzalarının yer aldığı "Geçici Mezuniyet Belgesi"
verilebilir.
BEŞİNCİ BÖLÜM
Çeşitli ve Son Hükümler
İzinler
MADDE 37 – (1) Fakülte yönetim kurulu kararı ve Yükseköğretim Kurulunca tespit edilen haklı ve
geçerli nedenler ile öğrenciye bir defada en çok iki yarıyıl süre ile izin verilebilir. İzinli sayılan öğrenci,
öğrenimine devam edemez ve izinli olduğu yarıyılı izleyen sınav dönemindeki yarıyıl sonu sınavlarına
giremez.
(2) Hastalık, doğal afetler, tutukluluk ve askerlik tecilinin kaldırılması gibi önceden bilinemeyen
nedenlerle yarıyıl süresi içinde de izin verilebilir. Belirtilen sebeplerin sınav döneminde ortaya çıkması
halinde, aynı şekilde işlem yapılır. Yarıyıl içinde izin verilmesi halinde, öğrenci yarıyıl başından itibaren
izinli sayılır.
(3) Sınav dönemi başında veya sınav dönemi içinde izin alındığında, bu izin verildiği tarihten
geçerli olup, öğrencinin izin tarihini izleyen veya o tarihte devam eden sınav dönemindeki hakları saklı
kalır. Bu haklar iznin bitimini izleyen, o dersin sınavının açılacağı ilk sınav döneminde kullanılır. Sınav
dönemi başında veya sınav dönemi içinde izin verilmesi halinde, izin yarıyıl başından geçerli olarak
uygulanmaz.
(4) Yukarıda belirtilen nedenlerle izin istenilmesi halinde öğrencinin, olayın meydana
gelmesinden itibaren en geç onbeş gün içinde, fakültesine başvurması ve olayı gerekli belgelerle
kanıtlaması zorunludur.
(5) Ekonomik sebepler ve yönetim kurullarınca kabul edilebilecek diğer sebeplerle izin ancak
yarıyıl başında verilebilir. Bu durumda izin için başvurunun, nedenlerinin açıklanması ve
belgelenmesinin kayıt işlemlerinin tamamlanmasından itibaren bir ay içinde yapılması zorunludur.
(6) Öğrenci, izninin bitiminde, izne ayrıldığı öğretim durumundan başlayarak öğrenciliğe devam
eder.
(7) Bir öğrenciye öğretim süresince toplam olarak en çok dört yarıyıl izin verilebilir. Ancak, ikinci
fıkrada gösterilen nedenlerin devamı halinde, Yönetim Kurulunca izni uzatılabilir.
(8) Yükseköğretim Kurulunca belirtilen haklı ve geçerli nedenler ile Yönetim Kurulunca onaylanan
diğer nedenlere dayalı izinler, kararda belirtilmek şartıyla öğretim süresinden sayılmaz.
(9) Sağlık raporu ile belgelenen ruhsal bozuklukları nedeni ile tüm öğretim süresi içinde
devamsızlığı iki yılı aşan öğrenciler öğrenimlerine devam etmek istedikleri takdirde, yeniden sağlık
raporu almaları gerekir. Söz konusu sağlık raporu, fakülte yönetim kurulunca incelendikten sonra bu
öğrencinin öğrenimine devam edip edemeyeceğine karar verilir.
Üniversiteden ayrılma
MADDE 38 – (Başlığı ile birlikte değişik:RG-12/1/2015-29234)
(1) Kendi isteği ile Üniversiteden ayrılacak öğrenciler, öğrenim gördükleri fakültenin dekanlığına
yazılı olarak başvurur. Başvuru üzerine kaydı silinen öğrenciye, isterse fakültedeki öğrenim durumunu
gösteren bir belge, ilk kayıt sırasında Üniversiteye teslim ettiği diplomaları ve diğer belgeleri geri verilir.
Anlaşmalı yurtdışı üniversitelere gönderilen öğrenciler
MADDE 39 – (Değişik:RG-12/1/2015-29234)
(1) Üniversite ile yurt dışındaki bir üniversite arasında yapılan anlaşma uyarınca, öğrenci değişimi
programları çerçevesinde Üniversite tarafından bir veya iki yarıyıl yurt dışındaki üniversitelere öğrenci
gönderilebilir. Bu süre içinde öğrencinin Üniversitedeki kaydı devam eder ve bu süre öğretim
süresinden sayılır.
(2) Öğrencinin, danışmanının onayı ile yurtdışındaki üniversitede aldığı dersler ve bu derslerden
aldığı başarı notlarının Üniversitedeki başarı durumuna nasıl yansıtılacağı, bölüm intibak
komisyonunun görüşü alınarak fakülte yönetim kurulu tarafından kararlaştırılır.
Yürürlükten kaldırılan yönetmelik
MADDE 40 – (1) 15/9/2008 tarihli ve 26998 sayılı Resmî Gazete’de yayımlanan Gebze Yüksek
Teknoloji Enstitüsü Lisans Eğitim ve Öğretim Yönetmeliği yürürlükten kaldırılmıştır.
İntibak
GEÇİCİ MADDE 1 – (1) 2009-2010 eğitim-öğretim yılından önce kayıt yaptırmış öğrencilerden en
az %30 İngilizce ders koşulu aranmaz. 2009-2010 eğitim-öğretim yılından önce kayıt yaptıran, ancak
2009-2010 eğitim-öğretim yılı derse başlayan öğrenciler bu Yönetmelik hükümlerine tabidir.
Yürürlük
MADDE 41 – (1) Bu Yönetmelik 5/9/2011 tarihinden geçerli olmak üzere yayımı tarihinde
yürürlüğe girer.
Yürütme
MADDE 42 – (Değişik:RG-12/1/2015-29234)
(1) Bu Yönetmelik hükümlerini Gebze Teknik Üniversitesi Rektörü yürütür.

GEBZE TEKNİK ÜNİVERSİTESİ
ÖNLİSANS-LİSANS İNGİLİZCE HAZIRLIK
EĞİTİM-ÖĞRETİM VE SINAV YÖNERGESİ
Amaç
Madde 1. (1) Gebze Teknik Üniversitesi’nde (GTÜ) Önlisans-Lisans İngilizce hazırlık eğitim-öğretiminin
amacı, öğrencilere kendilerini İngilizce dilinde yazılı ve sözlü olarak ifade edebilecek, bilimsel- teknik
gelişmeleri ve İngilizce yayınları izleyebilecek düzeyde bilgi ve beceri kazandırmaktır. Bu eğitim ve öğretim
programı, GTÜ Yabancı Diller Bölümü (YDB) tarafından yürütülür.
Kapsam
Madde 2. (1) Bu yönerge, 23.03.2016 tarih ve 29662 sayılı Resmi Gazete’de yayımlanan “Yükseköğretim
Kurumlarında Yabancı Dil Öğretimi ve Yabancı Dille Öğretim Yapılmasında Uyulacak Esaslara İlişkin
Yönetmelik” ile 21.11.2023 tarih ve 32376 sayılı Resmi Gazete’de yayımlanan “Gebze Teknik Üniversitesi
Önlisans-Lisans Eğitim Ve Öğretim Yönetmeliği” çerçevesinde, GTÜ’de Önlisans-Lisans öncesi İngilizce dili
hazırlık sınıfında yürütülen eğitim ve öğretim ile uygulanacak sınavlara ilişkin hükümleri kapsar.
Öğrenci Kabulü
Madde 3. (1) Ölçme Seçme ve Yerleştirme Merkezi tarafından GTÜ Önlisans-Lisans bölümlerine yerleştirilen
ve kesin kayıt yaptıran öğrenciler, Yükseköğretim Kurumlarında Yabancı Dil Öğretimi ve Yabancı Dille
Öğretim Yapılmasında Uyulacak Esaslara İlişkin Yönetmeliğin 6 ncı maddesinin 3 üncü fıkrası saklı kalmak
kaydıyla, akademik dönem başında GTÜ YDB tarafından düzenlenen Önlisans-Lisans İngilizce Yeterlik
Sınavı(ÖLİYS) sonuçlarına göre başarılı olamayanlar veya herhangi bir nedenle bu sınava katılmayanlar
İngilizce hazırlık öğretimine kabul edilirler. ÖLİYS sonucunda başarılı olamayanlar ve herhangi bir nedenle
ÖLİYS’ye katılmayanların, YDB’ye ayrıca kayıt yaptırmaları gerekmez. Bu öğrencilerin bir listesi GTÜ Öğrenci
İşleri Daire Başkanlığı tarafından YDB’ye gönderilir.
Önlisans-Lisans İngilizce Seviye Tespit Sınavı
(ÖLİST)
Madde 4. (1) Ölçme Seçme ve Yerleştirme Merkezi tarafından GTÜ Önlisans-Lisans bölümlerine yerleştirilen
ve kesin kayıt yaptıran öğrenciler ile hazırlık sınıfında başarılı olamayanlar, Yükseköğretim Kurumlarında
Yabancı Dil Öğretimi ve Yabancı Dille Öğretim Yapılmasında Uyulacak Esaslara İlişkin Yönetmeliğin 6 ncı
maddesinin 3 üncü fıkrası saklı kalmak kaydıyla, akademik dönemin başında GTÜ Senatosunca ilan edilen
tarihte GTÜ YDB tarafından düzenlenen ÖLİYS’ye katılabilirler. ÖLİYS’de 100 tam puan üzerinden en az 60
(CC) alan öğrenciler, kayıt oldukları programlarda İngilizce eğitimi ve öğretimi takip edebilmeleri için yeterli
kabul edilir. Akademik dönem sonunda gerekli şartları sağlayan öğrenciler ile önceki dönem hazırlık sınıfında
başarılı olamayanlar ÖLİYS’ye kabul edilirler. ÖLİYS için mazeret sınavı uygulanmaz. ÖLİYS sonucu alınan
puanların harf notu karşılıkları aşağıdaki tabloda belirtilmiştir.
Not (Rakam) Not (Harf) Başarı Durumu
94 – 100 AA Başarılı
86 – 93 BA Başarılı
78 – 85 BB Başarılı
69 – 77 CB Başarılı
60 – 68 CC Başarılı
51 - 59 F1 Başarısız
41-50 F2 Başarısız
31-40 F3 Başarısız
0-30 F4 Başarısız
Madde 5. (1) İngilizce hazırlık eğitimi sonunda ÖLİYS’ye girmeye hak kazanamayanlar, ÖLİYS sonucunda
başarılı olamayanlar ve herhangi bir nedenle ÖLİYS’ye katılmayanlar için İngilizce hazırlık sınıfında tekrar
edilen ikinci yıl derslere devam mecburiyeti aranmaz. Buna karşın bu öğrenciler, sadece akademik takvimde
belirtilen tarihlerde yapılan ÖLİYS Sınavlarına girerler.
Sınav ve Belgelerin Geçerliliği
Madde 6. (1) ÖLİYS, iki yıl geçerlidir.
Gruplandırma
Madde 7. (1) Hazırlık programına alınan öğrenciler, dil beceri düzeylerinin saptanabilmesi için yerleştirme
sınavına alınarak düzeylerine göre kurlara ve her kur için sınıflara ayrılırlar. İlk iki hafta içerisinde ilgili öğretim
elemanlarının talebi ve bölüm başkanlığının uygun görmesi halinde kurlar veya sınıflar arası değişim yapılabilir.
Eğitim Süresi, Ders Saatleri ve Başarı Durumu
Madde 8. (1) Hazırlık öğretimi
a) İngilizce hazırlık öğretimi güz ve bahar olmak üzere iki yarıyıldan oluşur ve GTÜ Senatosunca
akademik takvimle belirlenir. Ancak ders kayıtları bitmeden önce senato tarafından kabul edilen
şartlardan birini sağlayarak muafiyet aldıkları takdirde ilgili dönemden itibaren bölüm derslerine
başlayabilirler.
b) YDB Başkanlığı, her bir kurun haftalık ders programını dönem başlarında belirler.
c) YDB Başkanlığı, her kur içinde yapılan değerlendirme ölçütlerine göre kur başında öğrencilerin ders
programlarını ve sınıflarını belirler. Kurun ilk haftasında sınıflar arası öğrenci değişimi yapabilir.
(2) Bahar dönemi sonu itibari ile;
1. Akademik dönem bitiminde yapılan ÖLİYS’ye katılabilmek için, öğrencilerin güz ve bahar
dönemlerinde uygulanacak sınavların ortalamasının 100 üzerinden 65 olması gerekir. Mazeretsiz sınava
katılmayan öğrencilere değerlendirme notu sıfır verilir. YDB her akademik yılın başında öğrencilere
sorumlu oldukları sınavları ve bu sınavların ağırlıklarını duyurur. YDB Başkanlığı program hedefleri
doğrultusunda sınavların sayısı ve ağırlıklarını yıl içinde değiştirebilir.
2. Güz döneminde uygulanacak sınavların ortalaması 65 ve üzeri olan öğrenciler güz döneminde
yapılacak olan ÖLİYS’ye girmeye hak kazanır. ÖLİYS’de 100 tam puan üzerinden en az 60 (CC) alan
öğrenciler, kayıt oldukları programlarda İngilizce eğitimi ve öğretimi takip edebilmeleri için yeterli
kabul edilir. ÖLİYS için mazeret sınavı uygulanmaz.
Devam Durumu
Madde 9. (1) YDB İngilizce Hazırlık derslerine her bir kur için % 85 devam zorunluluğu vardır. YDB
Başkanlığınca kabul edilen bir mazereti olmaksızın devam şartını yerine getirmeyen öğrencilerin, bulundukları
sınıfla ilişikleri kesilir ve hazırlık programı sınavlarına katılamazlar. Bir kur içinde devamsızlık limiti dolmayan
öğrencinin kalan günleri sonraki kura aktarılmaz.
Mazeret Sınavları
Madde 10. (1) Mazerete sınavları ile ilgi olarak aşağıdaki işlemler uygulanır.
1. Haklı ve geçerli nedenlerle ara sınavlara giremeyen öğrencilere, YDB kararı ile ve aynı yarıyıl içinde dersi
veren öğretim elemanının belirleyeceği gün ve saatte kullanılmak üzere mazeret sınav hakkı verilir. Öğrencilerin
yarıyıl mazeret sınavına girebilmeleri için; sınav tarihinden itibaren 5 iş günü içerisinde mazeret dilekçelerini
bağlı oldukları YDB Başkanlığına teslim etmeleri gerekir.
2. Final sınavları ile ÖLİYS için mazeret sınavı yapılmaz. Ancak olağan üstü durumlarda (afet ve salgınlarda)
YDB Başkanlığı kararı ile ve YDB Başkanlığının belirleyeceği gün ve saatte uygulanmak üzere Final sınavları
ile ÖLİYS için mazeret sınav hakkı verilir. Öğrencilerin final sınavları ile ÖLİYS için mazeret sınavına
girebilmeleri için; sınav tarihinden itibaren 5 iş günü içerisinde mazeret dilekçelerini bağlı oldukları YDB
Başkanlığına teslim etmeleri gerekir. Bu dilekçeler, YDB Başkanlığı tarafından değerlendirilerek öğrencinin
belirtilen mazeret sınavlarına girip giremeyeceğine karar verilir.
Sınav Sonucuna İtiraz
Madde 11. (1) Öğrenciler sınav sonuçlarının ilanından sonra, dönem içi sınavları ve ÖLİYS için en geç 3 (üç) iş
günü içinde yazılı olarak Yabancı Diller Bölüm Başkanlığına başvurarak sınav kâğıtlarının ve başarı
değerlendirmesinin yeniden incelenmesini isteyebilir. İtiraz edilen sınavların yeniden değerlendirilebilmesi için
Yabancı Diller Bölüm Başkanlığı tarafından sınav danışmanlarından oluşan bir komisyon kurulur. Komisyon
itiraz edilen sınav kâğıtlarını ve değerlendirme sonuçlarını yeniden inceler. Sonuç dilekçenin veriliş tarihinden
itibaren en geç 5 (beş) iş günü içinde öğrenciye bildirilir. Komisyon kararı kesindir.
Yürürlükten Kaldırılan Yönerge
Madde 12 — (1) 29.07.2009 tarihli ve 2009/19 oturum sayılı Üniversite Senatosu ile kararı ile yürürlüğe
konulan, 21.09.2006 tarih ve 2006/12 oturum sayılı Üniversite Senatosu kararı ile değişik “GTÜ Lisans İngilizce
Hazırlık Eğitim- Öğretim ve Sınav Yönergesi” yürürlükten kaldırılmıştır.
Yürürlük Madde 13. (1) Bu Yönerge Üniversite Senatosu’nda kabul edildiği tarihte yürürlüğe girer.
Yürütme Madde 14. (1) Bu Yönerge hükümlerini Gebze Teknik Üniversitesi Rektörü yürütür.

GEBZE TEKNİK ÜNİVERSİTESİ
YANDAL PROGRAMI YÖNERGESİ
Amaç
MADDE 1- Yan dal programının amacı, ana dal lisans programını (ÖSYM ile kazandığı bölüm) üstün başarıyla
yürüten öğrencilerin ilgi duydukları başka bir dalda (yan dal) bilgilenmelerini sağlamaktır.
Yan Dal Programı Açılması
MADDE 2- Yan dal programı ilgili bölüm ve fakülte kurullarının önerisi ve Üniversite Senatosu’nun onayı ile
kesinleşir ve ilgili bölümlerin işbirliği ile yürütülür. Yan dal programı en az 60 AKTS krediden oluşur.
Kontenjan
MADDE 3 – Yan dal programının kontenjanları her akademik yılın başında ilgili programın açılmasına karar veren
yönetim kurulu tarafından, akademik takvimde belirtilen başvuru tarihlerinden 15 gün önce ilan edilir.
Yan Dal Programına Başvuru ve Kabul Koşulları
MADDE 4- Öğrenci, ilan edilmiş olan yan dal programına, ana dal lisans programının en erken üçüncü, en geç
altıncı yarıyılın başında başvurabilir.
MADDE 5- Yan dal programına, başvurduğu yarıyıla kadar aldığı lisans programındaki tüm kredili dersleri
başarıyla tamamlamış olan öğrenciler başvurabilir.
MADDE 6- Öğrencinin yan dal programına başvurabilmesi için başvurusu sırasındaki ana dal programındaki genel
not ortalamasının 4 üzerinden en az 2.50 olması gerekir
MADDE 7- Yan dal programına başvurular, akademik takvimde belirlenen sürelerde başvuru formu ve transkript ile
yan dal kontenjanı bildiren bölüm başkanlıklarına yapılır. Kabul işlemi başvurulan bölümün bağlı olduğu fakültenin
yönetim kurulu kararı ile tamamlanır. Yan dal için başvuruları kabul edilen öğrenciler yedekleri ile birlikte
kayıtlardan önce ilan edilir ve kayıt haftasında kayıt yaptırır.
Yan dal programına başvurusu kabul edilen öğrenci, yan dal programı kapsamında, senato kararı ile belirlenmiş olan
dersleri almak ve bu dersleri başarmak zorundadır. Bu dersler ilgili bölümler arasında kararlaştırılır, ilgili fakülte
kurullarının ve üniversite senatosunun onayına sunulur.
Yan Dal Programı
MADDE 8- Öğrencinin yan dal programındaki başarı/başarısızlık durumu, ana dal programındaki başarısı ve
mezuniyetini hiçbir biçimde etkilemez. Yan dal programı için ayrı transkript düzenlenir.
MADDE 9- Yan dal programı uygulayan bölümler, öğrenci kabul edecekleri bölümler için ayrı ayrı yan dal ders
programlarını bölüm kurulu kararı ile belirlerler. Bu dersler ilgili bölümler arasında kararlaştırılır, ilgili fakülte
kurullarının ve üniversite senatosunun onayına sunulur.
MADDE 10- Yan dal programının amacına uygun biçimde yürütülmesini sağlamak üzere ilgili Bölüm Başkanınca
Yan Dal Programı Danışmanı atanır. Yan Dal Programı Danışmanı öğrencilerin ana dal lisans programı danışmanı
ile iletişim içinde görev yapar.
MADDE 11- Öğrenci, aynı anda birden fazla yan dal programına kayıt yaptıramaz. Ancak, aynı anda çift ana dal
diploma ile yan dal programına kayıt yapılabilir.
Başarı ve Yan Dal Sertifikası
MADDE 12- Öğrenci, yan dal programını, ana dal ve yan dal programlarından Öğrenci İşleri Daire Başkanlığına
yazılı olarak başvurmak yoluyla kendi isteği ile bırakabilir. Yan dal programından kayıt sildiren öğrenci, aynı yan
dal programına tekrar kayıt yaptıramaz.
MADDE 13- Ana dal programında izinli sayılan öğrenci, yan dal programında da izinli sayılır.
MADDE 14- İki dönem üst üste ders almayan öğrencinin yan dal programından kaydı silinir.
MADDE 15- Yan dal programına devam edebilmesi için öğrencinin ana dal programındaki not ortalamasının en az 4
üzerinden 2,50 olması şarttır. Bu şartı sağlayamayan öğrencinin yan dal programından kaydı silinir.
Öğrencinin başarılı olduğu ve ana dal programına sayılmayan dersleri, genel not ortalamasına dâhil
edilmeksizin transkript ve diploma ekinde yer alır.
MADDE 16- Öğrenci yan dal programından ayrıldığında, başarısız olduğu yan dal programı derslerini tekrarlamak
zorunda değildir.
MADDE 17- Ana dal programında mezuniyet hakkını elde eden ve yan dal programını en az 2.00 ortalama ile
tamamlayan öğrenciye eğitim aldıkları alanda sadece başarı belgesi (yan dal sertifikası) düzenlenir. Bu belgeler
diploma yerine geçmez.
Yan dal programından sertifika hakkını elde eden öğrenciye, ana dal programından mezuniyet hakkını elde etmeden
yan dal programının sertifikası verilmez.
MADDE 18- Yan dal programına devam edebilmesi için öğrencinin, ana dal programındaki not ortalamasının en az
2,29 olması şarttır. Bu şartı sağlayamayan öğrencinin, yan dal programından kaydı silinir.
MADDE 19- Ana dal programından mezuniyet hakkını elde eden ancak yan dal programını bitiremeyen öğrencilere
ilgili Fakülte Yönetim Kurullarının kararı ile en fazla iki yarıyıl ek süre tanınır.
MADDE 20- Yan dal öğrenimi sırasında ana dal programından mezun olan öğrencinin, öğrencilik işlemleri yan dal
programına ait fakülte tarafından yürütülür.
MADDE 21- Yan dal programına tabi olan öğrenciler, ana dal programından mezun oluncaya kadar sadece bu ana
dala ait, mezun olduktan sonra ise sadece yan dal programına ait öğrenci katkı payını cezasız öderler. Yüksek lisans
programına kayıt oldukları takdirde ayrıca yüksek lisans öğrenci katkı payını da öderler.
MADDE 22- Başka bir üniversitede veya yüksek teknoloji enstitüsünde yan dal programına kayıtlı olan bir öğrenci
kendi ana dalında Üniversitemize yatay geçiş yaptığında yan dal programında da öğrenci olmak istemesi hâlinde bu
yönergenin hükümleri uygulanır.
MADDE 23- Yan dal programını tamamlayan öğrenci, yan dal alanında lisans ve ön lisans diplomasıyla verilen hak
ve yetkilerden yararlanamaz.
MADDE 24- Çift ana dal programından ayrılan bir öğrenci, bir yan dal programının tüm gereklerini yerine
getirmişse yan dal sertifikası almaya hak kazanır.
MADDE 25- Bu yönergede olmayan veya tereddüte düşülen konularda Yükseköğretim Kurulu Başkanlığı tarafından
24 Nisan 2010 tarih ve 27561 sayılı Resmî Gazete’de yayınlanmış bulunan “Yükseköğretim Kurumlarında Ön
Lisans ve Lisans Düzeyindeki Programlar Arasında Geçiş, Çift Ana Dal, Yan Dal ile Kurumlar Arası Kredi Transferi
Yapılması Esaslarına İlişkin Yönetmelik” hükümleri geçerlidir.
Yürürlükten Kaldırılan Yönerge:
MADDE 26- GTÜ Senatosu’nun 28.07.2010 tarih ve 2010/18 Oturum sayılı toplantısı kararı ile kabul edilen Gebze
Teknik Üniversitesi Yan Dal Yönergesi yürürlükten kaldırılmıştır.
Yürürlük
MADDE 27- Bu Yönerge, Gebze Teknik Üniversitesi Senatosu’nda onaylandığı tarihte yürürlüğe girer.

GEBZE TEKNİK ÜNİVERSİTESİ
ÖNLİSANS-LİSANS PROGRAMLARI YATAY
GEÇİŞ YÖNERGESİ
BİRİNCİ BÖLÜM
Genel ilkeler
Amaç
MADDE 1- Farklı yükseköğretim kurumlarının diploma programları veya aynı yükseköğretim kurumu içindeki diploma
programları arasında ancak önceden ilan edilen sayı ve geçiş şartları çerçevesinde bu yönergeye göre geçiş yapılabilir.
Başvuru ve Değerlendirme
MADDE 2- (1) Diploma programları arasında yatay geçiş başvuruları, ilan edilen süre içerisinde yapılır.
(2) Başvurular, adayların genel not ortalaması ile programın puan türünde yükseköğretime kayıt olduğu yıldaki ÖSYS/YKS
puanının en az %40'ı hesaplamaya dâhil edilerek Üniversite senatosu tarafından belirlenmiş olan kriterlere göre değerlendirilir
ve ayrılan kontenjana göre geçiş sağlanır.
(3) Başvurularla ilgili ön değerlendirmeyi, ilgili yönetim kurulları tarafından oluşturulan komisyonlar yapar. Başvurular,
adayların genel not ortalaması, farklı puan türlerindeki programlara geçiş için merkezi yerleştirme puanı ve eğer varsa geçmek
istediği programın ortak derslerindeki başarısı dikkate alınarak, bu yönergede belirlenmiş ve Üniversite Senatosu tarafından
belirlenecek kriterlere göre değerlendirilir ve ayrılan kontenjana göre geçiş sağlanır.
(4) Ön lisans ve lisans diploma programlarının hazırlık sınıfına; ön lisans diploma programlarının ilk yarıyılı ile son yarıyılına,
lisans diploma programlarının ilk iki yarıyılı ile son iki yarıyılına yatay geçiş yapılamaz.
Sonuçların İlanı
MADDE 3– (1) Her bir diploma programına yatay geçiş için başvuran adayların değerlendirme sonuçları, Üniversitenin
internet sayfasında duyurulur. Yatay geçiş hakkı kazananlara kendileri hakkındaki karar, yazılı olarak tebliğ edilir.
(2) Başarı şartını taşıyan diğer adaylar, başarı sırasına göre yedek aday olarak ilan edilir. Belirlenen süre içinde asıl adaylardan
başvuru yapılmaması hâlinde sırayla yedekler çağrılır.
(3) İlgili komisyonlar öğrencinin daha önceki dönemlerde aldığı dersler ile yatay geçiş yaptığı programın derslerini dikkate
alarak, senatonun belirlediği esaslara göre öğrencinin hangi yarıyıla veya sınıfa intibak ettirileceğini tespit eder, varsa
öğrencinin alması gereken ilave derslerden oluşan bir intibak programı ile sayılması gereken dersleri belirler.
İKİNCİ BÖLÜM
Kurum İçi Programlar Arası Yatay Geçiş
Kurum içi yatay geçiş kontenjanları ve taban puan şartı
MADDE 4- (1) GTÜ içi yatay geçişler, ön lisans diploma programlarının ikinci yarıyıldan başlamak ve üçüncü yarıyıl dâhil
olmak üzere, lisans diploma programlarının üçüncü yarıyıldan başlamak ve beşinci yarıyıl dâhil olmak üzere yapılır. Hangi
diploma programları için kurum içi yatay geçiş kontenjanı belirleneceği, kontenjanın ilan edildiği her yıl için ÖSYM
Kılavuzunda öngörülen öğrenci kontenjanının %15’ini geçmeyecek biçimde, ilgili yönetim kurulları tarafından karara bağlanır.
(2) Üniversite bünyesindeki aynı düzeyde aynı veya farklı merkezi yerleştirme puan türü ile öğrenci kabul eden diploma
programları arasında yatay geçiş başvurusu yapılabilmesi için, o tarihe değin aldığı tüm derslerde başarılı olması ve bu derslerde
sağladığı ağırlıklı genel not ortalamasının 4 üzerinden en az 3,5 olması şartı aranır.
(3) Kurum içi yatay geçiş kontenjanları, ilgili diploma programının son dört yıla ait taban puanları, varsa kurum içi yatay geçiş
için belirlenen ve Senato tarafından öngörülen ilave şartlarla birlikte, son başvurunun kabul edileceği günden en az 15 gün
öncesinde kurumun internet sayfasında ilan edilir.
(4) Programların kurum içi kontenjanları, aynı fakülte veya meslek yüksekokulu bünyesindeki diploma programları için ayrı
ayrı belirlenebilir.
(5) Üniversite bünyesindeki aynı düzeyde öğrenci kabul eden diploma programları arasında yatay geçiş başvurusu
yapılabilmesi için, öğrencinin merkezi sınava girdiği yıl itibarıyla geçmek istediği diploma programı için geçerli olan puan
türünde aldığı merkezi yerleştirme puanının, geçmek istediği diploma programına eş değer yurt içindeki diğer üniversitelerin
diploma programlarının en düşük taban puanından az olmaması şartı aranır.
(6) İkinci ana dal diploma programındaki öğrenci, ana dal diploma programında kurum içi geçiş hükümlerine uygun koşulları
sağladığında ikinci ana dal diploma programına yatay geçiş yapabilir.
(7) Yurt dışından öğrenci kabul kontenjanları kapsamında kayıt olan öğrenciler, üniversiteye kayıt oldukları bölümün kayıt
olunan yılda oluşan taban puanından daha düşük bölüme geçiş için başvuru yapabilirler. Bölümler tarafından bu kapsamda ayrı
kontenjan açılır. Kontenjandan fazla başvuru olduğu takdirde, öğrenciler bu yönetmeliğin 8. maddesinin 2. fıkrasında belirlenen
usullere göre sıralanır. Üniversiteye kayıt oldukları bölümün kayıt olunan yılda oluşan taban puanından daha yüksek puana
sahip bölüme geçiş için başvuru yapacak olan öğrencilerin bu yönetmeliğin 4. maddesinin 2. fıkradaki şartları sağlamaları
gerekmektedir.
ÜÇÜNCÜ BÖLÜM
Kurumlar Arası Yatay Geçiş
Kontenjan
MADDE 5- (1) GTÜ’ye diğer yükseköğretim programlarından geçişte her yıl düzenli olarak ikinci ve üçüncü sınıflar için,
ÖSYM giriş genel kontenjanı 50 ve 50’den az olan diploma programlarında iki, 51 ve 100 arası olan programlarda üç, 101 ve
üzerinde olan diploma programlarında ise dört, kurumlar arası yatay geçiş kontenjanı Yükseköğretim Kurulu tarafından
belirlenir. Ancak fakülte, yüksekokul veya meslek yüksekokullarının ilgili kurulları, geçişin yapılacağı diploma programının
giriş yılındaki kontenjanı ile yatay geçiş kontenjanı belirlenen yarıyıla kadar, programdan ilişiği kesilen veya ayrılan öğrenci
sayıları ile bu yarıyıl içinde yatay geçiş yoluyla gelmiş olan öğrenci sayıları arasındaki farkı aşmayacak biçimde ilave kontenjan
belirleyebilirler. Yine fakültelerin ilgili kurulları, mühendislik programları için asgari kontenjanın 8 katına kadar öneri
verebilirler.
(2) Merkezi yerleştirme puanıyla yatay geçiş için öğrenci kontenjanına ilişkin esaslar ile yatay geçişlere ilişkin usul ve
esaslar Yükseköğretim Yürütme Kurulu tarafından tespit edilir.
Başvuru
MADDE 6- (1) Kurumlar arası yatay geçiş yükseköğretim kurumlarının aynı düzeydeki eş değer diploma programları
arasında ve Yükseköğretim Kurulu tarafından yayınlanan kontenjanlar çerçevesinde Fakülteler için yalnız üçüncü ve beşinci
dönemlere, Meslek Yüksekokulu için ikinci ve üçüncü dönemlere yapılır. Yükseköğretim Kurulu internet sayfasında ilan
edilen yatay geçiş kontenjanları ile başvuru ve değerlendirme takvimine göre işlemler gerçekleştirilir.
(2) Kurumlar arası yatay geçiş için öğrencinin, kayıtlı olduğu programda bitirmiş olduğu dönemlerde bütün derslerini başarmış
olması ve genel not ortalamasının en az 100 üzerinden 85, 4 üzerinden 3,5 olması şartı aranır. Bu başarı şartını sağlayamayan
ancak merkezi yerleştirme puanı geçiş yapmak istediği diploma programının taban puanına eşit veya yüksek olan adaylar yatay
geçiş başvurusu yapabilir. Bu şekilde başvuran adayların başvuruları sadece ilandaki şartları sağlayıp başvuran adayların
yerleştirmesi bittikten sonra boş kalan kontenjan olması hâlinde değerlendirilir.
(3) GTÜ’ye diğer öğretim kurumlarından yatay geçiş yapmak isteyenlerin başvuruları, en az %30 İngilizce öğretim programı
uygulayan bir yükseköğrenim kurumunda öğrenim görüp hazırlık sınıfını başarıyla tamamlamış olmaları veya GTÜ
Senatosu’nun kabul ettiği İngilizce başarı belgelerinden herhangi birini sağlamaları; o güne kadar aldıkları tüm derslerden
başarılı olmaları ve bölüm kurulları tarafından belirlenen ve ilan edilen özel koşulları taşımaları hâlinde kabul edilir.
(4) İngilizce başarı belgeleri bulunmayan adayların başvuruları; GTÜ Yabancı Diller Bölümü tarafından yatay geçiş başvuru
süresinin dolmasını izleyen haftada yapılacak sınavda başarılı olmaları hâlinde kesinleşir.
(5) Merkezi yerleştirme puanıyla yatay geçişlerde öğrencinin kayıt olduğu yıldaki merkezi yerleştirme puanı, geçmek istediği
üniversitenin diploma programının girdiği yıldaki taban puanına eşit veya yüksek olması durumunda, hazırlık sınıfı da dâhil
olmak üzere yatay geçiş için başvuru yapabilir.
MADDE 7- Yatay geçişle gelen öğrencilerin önceki diploma programından aldıkları ve başarılı oldukları derslerin intibakı
yapılır ve bu derslere ilişkin daha önce alınan notlar transkriptlerine işlenir.
DÖRDÜNCÜ BÖLÜM
Değerlendirme
MADDE 8– (1) Kurumlar arası yatay geçiş değerlendirme sonuçları, geçerli başvurusu olan tüm adayların isimleri,
değerlendirmede esas alınan puanlara göre sıralanmış biçimde GTÜ’nün internet sayfasında ilan edilir. (2) Başvurularla ilgili
ön değerlendirmeyi, üniversite senatosunun belirlemiş olduğu ilkeler çerçevesinde, ilgili yönetim kurulları tarafından
oluşturulan komisyonlar yapar. Başvurular, adayların genel not ortalaması ile programın puan türünde yükseköğretime kayıt
olduğu yıldaki ÖSYS/YKS puanının en az %40'ı hesaplamaya dâhil edilerek senato tarafından belirlenmiş olan kriterlere göre
değerlendirilir ve ayrılan kontenjana göre geçiş sağlanır.
(2) Başarı şartını taşıyan diğer adaylar, başarı sırasına göre yedek aday olarak ilan edilir. Takvimde belirlenen süre içinde
başvurmayan asıl adaylar yerine yedeklerin başvurusu alınır. Yatay geçiş hakkı kazanan öğrencilerin intibak programları, bu
öğrencilerin yeni akademik yarıyıla diğer öğrencilerle aynı tarihte başlamasını sağlayacak biçimde yapılır.
(3) Merkezi yerleştirme puanıyla yatay geçiş için adayların başvuruları yükseköğretim kurumlarının ilgili kurulları tarafından
değerlendirilerek ÖSYS puanı en yüksek adaydan başlanarak sıralanarak kontenjan kadar adayın yatay geçişi kabul edilir.
İngilizce başarı belgeleri bulunmayan aday GTÜ Yabancı Diller Bölümü tarafından yapılan sınav sonucuna göre hazırlık
sınıfına ya da 1. sınıfa yerleştirilir.
MADDE 9- Kesin kaydı yapılan öğrencinin yatay geçiş programında alacağı dersler, ilgili bölümün önerisi ile fakülte veya
meslek yüksekokulu yönetim kurulunca karara bağlanır.
MADDE 10- Yatay geçiş yapan öğrencinin önceki programında aldığı derslere ek olarak alması gereken dersler ilgili bölümün
ve fakülte/yüksekokul intibak komisyonunun önerileri doğrultusunda fakülte/yüksekokul yönetim kurulunda karara bağlanır.
MADDE 11- Yatay geçiş yapan öğrencinin toplam öğrenim süresi ayrıldığı programda okuduğu süre de dâhil olmak üzere
GTÜ Ön Lisans/Lisans Eğitim ve Öğretim Yönetmeliği’nde belirtilen süre kadardır.
Özel durumlarda yatay geçiş
MADDE 12- Şiddet olayları ve insani kriz nedeniyle eğitim öğretimin sürdürülemez olduğu Yükseköğretim Kurulu tarafından
tespit edilen ülkelerde öğrenim gören öğrenciler, Türkiye’deki yükseköğretim kurumlarına yatay geçiş başvurusu yapabilirler.
Bu konuya ilişkin usul ve esaslar Yükseköğretim Kurulu tarafından belirlenir.
MADDE 13- Bu yönergede olmayan, güncellenen ve tereddüde düşülen konularda Yükseköğretim Kurulu Başkanlığı
tarafından 24 Nisan 2010 tarih ve 27561 sayılı Resmî Gazete’de yayınlanmış bulunan “Yükseköğretim Kurumlarında Ön
Lisans ve Lisans Düzeyindeki Programlar Arasında Geçiş, Çift Ana Dal, Yan Dal ile Kurumlar Arası Kredi Transferi Yapılması
Esaslarına İlişkin Yönetmelik” hükümleri geçerlidir.
Yürürlükten Kaldırılan Yönerge:
MADDE 14- GTÜ Senatosu’nun 07.08.2019 tarih ve 2019/08 Oturum sayılı kararı ile kabul edilen GTÜ Lisans Programları
Yatay Geçiş Yönergesi ve değişiklikleri yürürlükten kaldırılmıştır.
Yürürlük
MADDE 15-Bu yönerge 2023-2024 Eğitim Öğretim yılından itibaren geçerlidir.
Yürütme
MADDE 16- Bu yönerge GTÜ Rektörü tarafından yürütülür.

T.C.
GEBZE TEKNİK ÜNİVERSİTESİ
ÖĞRENCİ TOPLULUKLARI KURULUŞ VE
İŞLEYİŞ YÖNERGESİ
I. BÖLÜM
Genel Hükümler
Amaç:
Madde 1 – Bu Yönerge, Gebze Teknik Üniversitesi (GTÜ) öğrencilerinin eğitim-öğretim dışında kalan zamanlarını
değerlendirerek sosyal, kültürel, sanatsal, sportif ve akademik gelişimlerine katkı sağlamak amacıyla “GTÜ Öğrenci
Topluluğu” olarak tanımlanan toplulukların kuruluş, işleyiş ve yapacakları etkinliklere ilişkin usul ve esasları
düzenler.
Kapsam:
Madde 2 – Bu Yönerge, GTÜ lisans ve lisansüstü programlarına kayıtlı öğrencilerin mesleki, eğitsel, bilimsel,
sosyal, sanatsal, kültürel ve sportif amaçlarla kurabileceği ve üye olabileceği öğrenci topluluklarını kapsar.
Dayanak:
Madde 3 – Bu Yönerge, 2547 sayılı Yükseköğretim Kanunu’nun 47. maddesi uyarınca ve 18301 sayılı Resmi
Gazete’de yayımlanan “Yükseköğretim Kurumları Mediko-Sosyal Sağlık, Kültür ve Spor İşleri Dairesi Uygulama
Yönetmeliği” esas alınarak hazırlanmıştır.
Tanımlar:
Madde 4 – Bu Yönerge’de geçen;
a) Başkanlık: GTÜ Sağlık, Kültür ve Spor Daire Başkanlığını,
b) Girişimciler Kurulu: Topluluğun kurulması için en az 15 (on beş) kurucu üyeden oluşan kurulu,
c) Öğrenci Toplulukları Komisyonu: Öğrenci topluluklarının kuruluş, işleyiş ve çalışma faaliyetlerini
izlemek, gerektiğinde yol göstermek ve uyarıda bulunmak amacıyla öğrenci toplulukları ile ilgili iş ve
işlemlerden sorumlu GTÜ Rektörü’nün belirleyeceği üyelerden oluşan komisyonu,
d) Rektör: GTÜ Rektörünü,
e) Topluluk: GTÜ’ye kayıtlı öğrencilerin eğitim faaliyetleri dışındaki zamanlarını değerlendirmek amacıyla
kurdukları ve Öğrenci Toplulukları Komisyonu tarafından kuruluşları onaylanmış öğrenci topluluklarını,
f) Akademik Lider: Öğrenci topluluğunun kuruluşu, işleyişi ve denetimi hususunda Öğrenci Toplulukları
Komisyonuna karşı sorumlu GTÜ öğretim elemanını,
g) Akademik Lider Yardımcısı: Öğrenci topluluğunun kuruluşu, işleyişi ve denetimi hususunda Öğrenci
Toplulukları Komisyonuna karşı sorumlu GTÜ öğretim elemanını,
h) Üniversite: Gebze Teknik Üniversitesini,
i) Yönerge: Gebze Teknik Üniversitesi Öğrenci Toplulukları Kuruluş ve İşleyiş Yönergesi’ni,
ifade eder.
II. BÖLÜM
Toplulukların Kuruluşu, İşleyişi ve Organları
Öğrenci Toplulukları Komisyonunun Oluşumu ve Çalışma Usulleri:
Madde 5– Öğrenci Toplulukları Komisyonu, GTÜ öğrenci topluluklarının kurulması, işleyişi ve denetlenmesi
konusunda tam yetkili olan karar organıdır. Rektör veya Rektör’ün belirleyeceği rektör yardımcısı Komisyona
başkanlık eder. Komisyon üyeleri; Sağlık Kültür ve Spor Daire Başkanı, fakülte temsilcileri, Rektör’ün belirleyeceği
akademik ve idari personel ve Öğrenci Konseyi Başkanı’ndan oluşur.
İlgili komisyon üyeleri asli görevlerinde kaldıkları sürece üyelikleri devam eder. Öğrenci Toplulukları
Komisyonu her eğitim-öğretim döneminde, en az birer kez olmak üzere yılda iki kere toplanır. Toplantı ve karar
yeter sayısında, üye tam sayısının salt çoğunluğu aranır. Komisyon acil durumlarda dijital platformlar üzerinden
karar alabilir.
Öğrenci Toplulukları Komisyonunun Görevleri:
Madde 6 – Öğrenci Toplulukları Komisyonunun görevleri;
a) Öğrenci faaliyetlerinin 2547 sayılı Yükseköğretim Kanunu'nun 47. maddesinde belirtilen amaçlara aykırı
düşmeyecek bir şekilde yürütülmesini sağlamak,
b) Her öğrencinin faaliyetlere katılabilmesini sağlayacak yöntemler saptamak,
c) Öğrenci topluluklarınca hazırlanmış olan plan, program ve bütçeleri görüşerek karara bağlamak,
d) Her eğitim-öğretim yılı sonunda Rektörlüğe sunmak üzere, öğrenci faaliyetleri ile ilgili olarak rapor
hazırlamak,
e) Sağlık Kültür ve Spor Daire Başkanlığı bütçesinde öğrenci toplulukları için tahsis edilen ödeneğin uygun ve
dengeli bir biçimde kullanılmasını sağlamak,
f) Topluluk etkinlik ve yükümlülüklerini, çalışma raporlarını, kuruluş ve tescil başvurularını inceleyerek bu
Yönerge hükümlerine göre denetlemek, değerlendirmek ve gerektiğinde toplulukların uyarılmasına ve/veya
faaliyetlerine son verilmesine karar vermek.
Öğrenci Topluluklarının Kuruluşu:
Madde 7– Öğrenci topluluğunun kurulabilmesi için, öğrenciler gerekli koşulları yerine getirerek akademik liderin
onayladığı dilekçe ile Komisyona başvururlar.
Topluluk açma talepleri; bir eğitim-öğretim yılını kapsayacak şekilde, güz döneminde (Ekim ayında) ve
bahar döneminde (Mart ayında) olmak üzere yılda iki kere Komisyon kararıyla onaylanır. Bu dönemler dışında kalan
zamanlarda topluluk açılışına onay verilmez.
Öğrenci toplulukları diğer toplulukların amaçlarını ve işleyişini olumsuz etkileyebileceğinden öğrenci
toplulukları alt komite kuramaz.
Başvuru dosyasında;
a) En az 15 öğrenciden oluşan Girişimciler Kurulunun; adı-soyadı, kayıtlı oldukları fakülte/enstitü, öğrenci
numarası, açık ikametgâh adresi, telefon numarası ve imzalarını içeren liste eki ile sunacağı dilekçe,
b) Öğretim elemanının topluluk akademik liderliğini/akademik lider yardımcılığını kabul dilekçesi, kurmak
istenilen topluluğun tüzüğü ve topluluk logosu,
c) Topluluğun adı,
d) Topluluğun amacı yer almalıdır.
Bu Yönerge hükümleri topluluk faaliyetlerinde uygulanır.
Komisyon; girişimciler kurulunda bilgileri bulunan kişilerin GTÜ öğrencisi olup olmadığını, disiplin cezası alıp
almadığını ve Üniversitede aynı amaçlı başka topluluk olup olmadığını inceler. Komisyon; girişimciler arasında
disiplin cezası almış bir öğrencinin bulunduğunu saptarsa bu öğrencinin adının girişimciler kurulu listesinden 15 gün
içerisinde çıkarılmasını, eğer öğrencinin adının çıkarılması sonrası girişimciler kurulu üye sayısının on beş
öğrencinin altına düşmesi söz konusuysa bu sayının on beşe tamamlanmasını ister. Komisyon yaptığı incelemenin
olumlu sonuçlanması üzerine yeni topluluğun kurulmasını karara bağlar. Topluluk, akademik lider ve lider yardımcısı
resmen faaliyetlerine başlamış olur ve üye kaydı alır. Topluluk adına Girişimciler Kurulu üyelerinden birisi,
topluluğun ilk genel kuruluna kadar topluluk geçici başkanlığı görevini üstlenir. Topluluğun kuruluşundan itibaren
en geç üç ay içinde yeni katılan üyelerle birlikte genel kurul toplanarak topluluk başkanı ve yönetim kurulu seçilir.
Topluluk Organları:
Madde 8 – Öğrenci topluluklarının organları genel kurul, yönetim kurulu ve akademik liderdir.
Genel Kurul:
Madde 9 – Topluluğun en yetkili karar organıdır. Topluluğun kayıtlı üyelerinden oluşur. Genel kurul; iç tüzükte
belirtilen dönemlerde, toplantı yeter sayısı olan topluluğun mevcut üye sayısının üçte ikisi (2/3) ile toplanır. Üyelerin
üçte birinin yazılı isteği ile olağanüstü genel kurul toplantıya çağrılır. Genel kurulun gündemi, tarihi, yeri ve ilk
toplantıda gerekli çoğunluk sağlanamaması durumunda ikinci toplantının da tarihi, genel kurul tarihinden en az yedi
gün önce ilan edilir. Kararlar toplantıya katılan üyelerin salt çoğunluğu ile alınır.
Genel Kurulun görevleri;
a) Yönetim ve Denetim Kurulu asil ve yedek üyelerini seçmek,
b) Topluluk tüzüğünde yapılması teklif edilen değişiklikleri görüşerek karar bağlamak,
c) Yönetim Kurulu tarafından hazırlanan yıllık etkinlik faaliyet ve raporunu görüşerek karara bağlamak,
d) Denetim Kurulu tarafından hazırlanan raporu görüşerek karara bağlamak,
e) Üyelikten çıkarılma taleplerini karar bağlamak.
Yönetim Kurulu:
Madde 10 – Yönetim kurulu en az 5 asil ve 3 yedek üyeden oluşur. Yönetim kurulu ilk toplantısında görev paylaşımı
yaparak kendi içinden başkan, başkan yardımcısı, sekreter, sayman ve üye seçer. Yönetim kurulu en az üye tam
sayısının bir eksiği üye ile toplanır. Kararlar oy çokluğu ile alınır. Geçerli mazereti olmaksızın üst üste üç kere
toplantıya katılmayan üye, yönetim kurulu üyeliğinden ayrılmış sayılır. Topluluğun temsili; başkan, başkan
yardımcısı veya yönetim kurulunun görevlendireceği üye veya üyelerce yapılır. Yönetim kurulu, topluluk tüzüğünde
belirtilmiş olan amaçlar doğrultusunda kararlar alır ve yürütür. Yönetim kurulu, akademik lider tarafından
onaylanmış olan geçmiş yıla ait faaliyet raporu ile gelecek yıla ait faaliyet programını her yıl eğitim-öğretim
döneminin başladığı tarihten itibaren bir (1) ay içerisinde Öğrenci Toplulukları Komisyonuna sunmak zorundadır.
Yönetim kurulunun ve topluluk başkanının görev süresi 2 yıldır.
Akademik Lider ve Lider Yardımcısı:
Madde 11 – Akademik lider ve lider yardımcısı; toplulukların Yönerge hükümlerine uygun faaliyetlerinin denetimini
sağlamak, topluluğa ait demirbaş ve eşyaların muhafazası hususunda yol göstermek üzere topluluk tüzüğünde
belirtilmiş olan mesleki/bilimsel faaliyet alanına ilişkin gönüllülük esasına dayanılarak görevlendirilen GTÜ öğretim
elemanıdır. Akademik lider ve lider yardımcısı Öğrenci Toplulukları Komisyonuna karşı sorumludur. Eğitim-öğretim
dönemi sonunda topluluk defter, evrak ve demirbaşlarının yeni yönetime devredilmesini sağlar. Herhangi bir
topluluk, akademik lider olarak Rektör’ü öneremez. Akademik lider ve lider yardımcısı, sadece bir topluluğa
akademik lider olabilir; ikinci bir topluluğa akademik lider olamaz. Akademik lider veya lider yardımcısı, yapılacak
olan kurum içi ve kurum dışı etkinliklerinden sorumludur. Lider yardımcısı, akademik liderin görevi başında
bulunmadığı zamanlarda akademik lider görevini yürütür. Topluluk; akademik liderinin herhangi bir nedenle
görevinden ayrılması halinde, akademik lider değişikliğini gerekçesi ile birlikte yönetim kurulunda görüşerek,
akademik lider değişikliğini en geç on beş gün içinde Öğrenci Toplulukları Komisyonuna bildirir.
III. BÖLÜM
Toplulukların Çalışma İlke ve Esasları
Topluluk Üyeliği ve Üyelikten Çıkarma:
Madde 12 – Gebze Teknik Üniversitesinde eğitimine aktif olarak devam eden ve disiplin cezası (uyarma cezası
hariç) bulunmayan lisans ve lisansüstü öğrenciler Üniversite bünyesinde kurulmuş olan topluluklara üye olabilir. Bir
öğrenci birden fazla topluluğa üye olabilir, birden fazla yönetim kurulunda yer alabilir fakat birden fazla toplulukta
başkan olamaz. Ayrıca GTÜ personeli, Üniversite bünyesinde kurulmuş olan topluluklara fahri üye olabilir ancak
Üniversite öğrencileri dışındaki diğer üyeler seçme ve seçilme hakkına sahip değildir. Öğrenci topluluğuna üye
olmak için topluluk tüzüğünü kabul ettiğini belirten bir dilekçe ile yönetim kuruluna başvurur. Üyeliğe kabul
konusunda topluluk yönetim kurulu yetkili olup somut bir belge ve/veya bilgiye dayanmaksızın başvuruları ret
hakkına sahip değildir. Topluluktan ayrılmak isteyenler yönetim kuruluna dilekçe ile başvururlar. Yönetim kurulunun
bu konuda alacağı karar ile üyelerin toplulukla ilişikleri kesilir. Tüzüğe uymayanlar ve topluluk çalışmalarının
yürütülmesini zorlaştıranlar yönetim kurulunun gerekçeli önerisi ve Öğrenci Toplulukları Komisyonunun kararı ile
üyelikten çıkarılır. Öğrencilerin öğrencilikle ilişiklerinin kesilmesi, disiplin suçu işlemesi (uyarma cezası hariç) ve
terör üyeliğine mensubiyeti, iltisakı ve irtibatı bulunması hâlinde üyeliği sona erer.
Topluluk üyeliği ve üyelikten çıkarılma konusunda doğacak anlaşmazlıklarda, karar mercii Öğrenci
Toplulukları Komisyonudur.
Topluluk Tüzüğü:
Madde 13– Her topluluk; topluluğun işleyişini, amaçlarına ulaşmasını ve faaliyetlerini gerçekleştirebilmesini
sağlayacak kuralları içeren topluluk tüzüğünü Yönerge’ye uygun olarak hazırlamak zorundadır. Topluluk tüzüğü
GTÜ Öğrenci Toplulukları Kuruluş ve İşleyiş Yönergesi doğrultusunda oluşturulur ve Yönerge ile çelişen maddeler
içeremez. Topluluğun ismi, adresi, amaç ve faaliyet kapsamı, üyelik koşulları, topluluk organları, seçim ve oylama
kuralları topluluk tüzüğünde açık şekilde belirtilmek zorundadır.
Tutulması zorunlu kayıt ve defterler:
Madde 14– Aşağıda yazılı kayıt ve defterler, her sayfası Sağlık Kültür ve Spor Daire Başkanlığı tarafından
numaralandırılıp mühürlenerek imza karşılığında topluluk başkanına teslim edilir.
a) Üye Kayıt Defteri,
b) Gelen-Giden Evrak Defteri,
c) Karar Defteri,
d) Demirbaş Kayıt Defteri.
Öğrenci Topluluklarının Çalışma Düzeni ve Gelir Kaynakları:
Madde 15 –
Toplulukların çalışma düzeni;
a) Topluluklar düzenleyecekleri etkinlik için “Öğrenci Toplulukları Etkinlik Başvuru Formu”nu doldurarak,
etkinlik tarihinden en az 2 hafta önce topluluğun akademik liderine evraklarını iletir. Başvurular en fazla 5 iş
günü içerisinde değerlendirilir. Afiş asma talepleri var ise afiş örneği, katılımcı bilgileri ve açıklamaları formda
belirtilmek zorundadır.
b) Toplulukların etkinlikleri, tüzüklerinde belirtilen faaliyet alanlarına ilişkin olmalıdır. Topluluklar, kendi alan
ve amaçları kapsamında etkinlik yapabilirler. Diğer toplulukların kuruluş amaçları kapsamında etkinlik yapamaz
ancak birlikte organize edebilirler. Bu faaliyetlere katılacak olan öğrenciler dışındaki çalıştırıcı, eğitmen ve diğer
ilgililer de Öğrenci Toplulukları Komisyonunun onayıyla katılır.
c) Topluluklar ticari etkinliklerde bulunamaz, aidat, bağış veya başka bir ad altında para toplayamaz, üyelerine
maddi çıkar sağlayamazlar. Toplulukların kurumun ismini kullanarak kurum çatısı altında başka kurumlardan -
izinsiz- yardım toplaması kesinlikle yasaktır. Ancak sponsorluğun gerekli olduğu durumlarda, Rektörlük ve
Öğrenci Toplulukları Komisyonu onayı ile sponsorluk işlemleri gerçekleştirilebilir.
d) Toplulukların gerçekleştireceği etkinliklerde, ulaşım, ikram, davet yazısı ve basılı etkinlik programı (afiş,
poster, web sayfası çıktısı vb.) masrafları için başvurması durumunda, Sağlık Kültür ve Spor Daire Başkanlığı
bütçesinin ilgili harcama kalemine konulacak ödenekten masraflar karşılanabilir.
e) Öğrenci toplulukları, etkinliklerini gerçekleştirmek için Rektörlük ve Öğrenci Toplulukları Komisyonu onayı
ile çeşitli kurum ve kuruluşlardan sponsorluk desteği alabilir.
f) Toplulukların kuruluş amacına uygun gerçekleştireceği etkinlik ile Üniversiteyi temsil edecek olan topluluğa bütçe
imkânları çerçevesinde harcırah verilebilir.
g) GTÜ logolu ürünlerin satışı ve telif hakkı tamamen GTÜ’ye aittir. İzinsiz ve telif hakkı ödemeden çoğaltılması ve
satılması kesinlikle yasaktır.
h) Öğrenci Toplulukları, faaliyet raporu ve yıllık planlarını en geç Kasım ayı sonuna kadar Öğrenci Toplulukları
Komisyonuna iletmek zorundadır.
IV. BÖLÜM
Kapatma ve Fesih
Kapatma ve Fesih
Madde 16 –
a) Bu Yönerge hükümlerine aykırı davranış ve faaliyette bulunan topluluklar,
b) Genel kurulu toplanamayan topluluklar,
c) Faaliyet planı ve raporlarını teslim etmeyen topluluklar,
d) Eğitim-öğretim yılı boyunca (güz ve bahar dönemi) en az birer kez etkinlik yapmayan topluluklar,
e) Üniversite içinde veya dışında izinsiz faaliyet yaptığı tespit edilen topluluklar,
f) Üniversite itibarını zedeleyen, terör propagandası yapan ve teşvik eden, insan sağlığını tehlikeye sebep olacak
davranışlarda bulunan, Üniversite demirbaşlarına zarar veren, demirbaşlarını kullanarak gelir elde eden topluluklar,
g) Türkiye Cumhuriyeti Anayasası’na, yürürlükte bulunan kanunlara, Yükseköğretim Kurumları Öğrenci Disiplin
Yönetmeliği’ne, Üniversitenin Eğitim-Öğretim ve Sınav Yönetmeliklerine, Üniversitenin mevcut diğer yönetmelik,
yönerge, ilke ve kararları ile bu Yönerge hükümlerine aykırı hareket etmeleri durumunda askıya alınır. Öğrenci
Toplulukları Komisyonu onayı ile topluluk kapatılır.
h) Yönerge’nin Çeşitli Hükümler kısmında Madde 17’nin 2. fıkrasında hükmün uygulanmadığı durumlarda öğrenci
topluluklarının etkinlik talepleri değerlendirmeye alınmayacaktır.
ı) Gerçekleştirilecek olan tüm etkinliklerin, etkinlik tarihinden en az 15 gün önce Etkinlik ve Protokol Birimi ve
Öğrenci Toplulukları Komisyonuna bildirilmesi gerekmektedir.
i) Tüm etkinliklerin iyileştirilmesine yönelik çalışmalarda ölçülmesi ve değerlendirilebilmesi için anketlerin
etkinliklerden sonra 5 (beş) iş günü içerisinde Öğrenci Toplulukları Komisyonuna iletilmesi zorunludur. Aksi
takdirde bir sonraki topluluk etkinliğinin Komisyon tarafından onaylanmayacağı esastır.
j) Kapatılan topluluklar aynı isim altında bir yıl süreyle tekrar açılamazlar. Eğer topluluk aynı isimle yeniden açılmak
isteniyorsa kapatılan topluluğun yönetim kurulunun görev almaması şartı ile izin verilebilir. Kapatılan topluluğun
tüm defter ve demirbaşları öğrenci topluluklarında kullanılmak üzere Öğrenci Toplulukları Komisyonuna teslim
edilir.
k) Kapatılan topluluğun, fesih nedenine bakılmaksızın, yönetim kurulu üyeleri iki yıl süreyle herhangi bir topluluğun
yönetim kurulunda görev alamaz ve genel kurulunda bulunamaz.
l) Toplulukların kurulması ve kapanmasına ilişkin başvuru dosyalarının değerlendirilmesi, Öğrenci Toplulukları
Komisyonu tarafından her eğitim-öğretim yarıyılının son haftasında görüşülerek karara bağlanır. Ancak
topluluklarda herhangi bir uyuşmazlık söz konusu olduğunda başvuruların değerlendirilmesi için Öğrenci
Toplulukları Komisyonu olağanüstü toplanabilir.
m) Topluluk kapatma ve fesih maddeleri gereğince her yılın son ayı (Aralık) toplanan verilerin değerlendirilmesi
sonucunda gereklilikleri yerine getirmeyen topluluklar komisyon onayı ile kapatılır.
n) Toplulukların, etkinlik başvuru formunda sahte imza kullanıldığının tespit edilmesi durumunda, Öğrenci
Toplulukları Komisyonu onayı ile topluluk kapatılır.
V.BÖLÜM
Çeşitli Hükümler
Çeşitli ve Son Hükümler:
Madde 17 –
1) Kurum içi ve kurum dışı Öğrenci Toplulukları etkinliklerinde Üniversite Etkinlik ve Protokol Birimi, Güvenlik
Hizmetleri Koordinatörlüğü ve Destek Hizmetleri Koordinatörlüğü öğrenci topluluklarının iş ve işlemlerinin
yürütülmesinde ortak paydaştır.
2) Üniversitede düzenlenecek her türlü etkinlik ve organizasyonlara Etkinlik ve Protokol Birimince uygun görülen
tarihlerde, öğrenci topluluklarının katılım sayısı, etkinliğin yapılacağı salonun kapasitesi göz önünde bulundurularak
destek sağlanılabilir.
3) Üniversite bünyesinde bulunan ve topluluklara bağlı olmayan takımların faaliyetlerinin iş ve işlemleri bağlı
bulundukları fakülte/enstitü aracılığı ile akademik lider tarafından yürütülür.
4) Topluluk araç talepleri, eğitim/ders/proje kapsamında karşılanabilir. Araç tahsisi durumunda, akademik liderin
veya lider yardımcısının topluluğa eşlik etmesi zorunludur. Herhangi bir öğrenci topluluğu, akademik lider veya
lider yardımcısı olmadan seyahat edemez.
5) Öğrenci topluluklarının düzenlediği etkinliklerde, eğitim-öğretim işleyişini aksatmamak adına, derslerden
muafiyet söz konusu değildir. Ancak yarışma takımları, yarışma tarihlerine uymak durumunda oldukları ve
görevlendirmeye tabi olduklarından bu tanımlamanın dışındadır. Yarışma takımları dışında yer alan tüm öğrenciler
akademik takvime tabidir.
6) Öğrenciler ile hızlı etkileşim ve aktif yürütmenin sağlanabilmesi adına komisyon alt kurul oluşturabilir
Yürürlük
Madde 18 –
a) Bu Yönerge, Gebze Teknik Üniversitesi Senatosunca kabul edildiği tarihte yürürlüğe girer.
b) Bu Yönerge’nin Senatoda kabul edilmesiyle hâlen uygulanmakta olan “Gebze Teknik Üniversitesi Öğrenci
Toplulukları Yönergesi” yürürlükten kalkar.
Yürütme
MADDE 19 – Bu Yönerge hükümlerini, Gebze Teknik Üniversitesi Rektörü yürütür.

T.C.
GEBZE TEKNİK ÜNİVERSİTESİ
ULUSLARARASI ÖĞRENCİLERİN LİSANS
PROGRAMLARINA BAŞVURU, KABUL VE
KAYIT YÖNERGESİ
Dayanak
MADDE 1- Bu yönerge 21.05.2014 tarihli Yükseköğretim Genel Kurul Toplantısı’nda kabul edilen
Yurtdışından Öğrenci Kabulüne ilişkin Esaslara dayanarak hazırlanmıştır.
Amaç ve Kapsam
MADDE 2- Bu Yönergenin amacı; Gebze Teknik Üniversitesi'nin lisans programlarına yurt dışından kabul
edilecek öğrencilere ilişkin esasları belirlemektir. Bu yönerge, yurt dışından kabul edilecek öğrenci
kontenjanları dahilinde Gebze Teknik Üniversitesi'nde lisans düzeyindeki programlarda öğrenim görmek
isteyen adaylara uygulanacak hükümleri kapsar.
Genel Koşullar
MADDE 3-
A) Lise son sınıfta olmaları ya da mezun durumda bulunmaları koşuluyla başvuruları kabul edilecek
adaylar;
1) Yabancı uyruklu olanlar,
2) Doğumla Türk vatandaşı olup da İçişleri Bakanlığı’ndan Türk vatandaşlığından çıkma izni alanlar ve
bunların Türk vatandaşlığından çıkma belgesinde kayıtlı reşit olmayan çocuklarının Türk Vatandaşlığı
Kanunu uyarınca aldığı Tanınan Hakların Kullanılmasına İlişkin Belge sahibi olduklarını belgeleyenler,
(5901 sayılı Türk Vatandaşlığı Kanununun 7. Maddesinde “(1) Türkiye içinde veya dışında Türk vatandaşı
ana veya babadan evlilik birliği içinde doğan çocuk Türk vatandaşıdır.” hükmü bulunmakta olup, yurt
dışından kabul kontenjanlarına başvuracak adayların Türk Vatandaşlığı Kanunu’nu incelemelerinde yarar
bulunmaktadır.)
3) Yabancı uyruklu iken sonradan kazanılan vatandaşlık ile TC vatandaşlığına geçenlerin / bu durumdaki
çift uyruklular
4) a) 01/02/2013 tarihinden önce yurtdışında ortaöğretime devam eden TC uyruklu öğrencilerden ise
ortaöğretiminin (lise) son üç yılını KKTC hariç yabancı bir ülkede tamamlayanların (ortaöğretiminin (lise)
tamamını KKTC dışında yabancı bir ülkedeki MEB nezdinde açılmış olan Türk okullarında tamamlayanlar
dahil) yurt dışından öğrenci kabul kontenjanlarına başvuru yapabileceğine”
b) 01/02/2013 tarihinden sonra yurt dışında ortaöğretime başlayan adayların yurt dışından kabul
kontenjanlarına ortaöğretiminin (lise) tamamını KKTC hariç yabancı bir ülkede tamamlayanların
(ortaöğretiminin (lise) tamamını KKTC dışında yabancı bir ülkedeki MEB nezdinde açılmış olan Türk
okullarında tamamlayanlar dahil) başvuru yapabilmelerine,
5) KKTC uyruklu olup; KKTC’de ikamet eden ve KKTC’de ortaöğrenimini (lise) tamamlayan GCE AL
sınav sonuçlarına sahip olanlar ile 2005-2010 tarihleri arasında diğer ülkelerdeki kolej ve liselere kayıt
yaptırıp eğitim alarak GCE AL sınav sonuçlarına sahip olan veya sahip olacakların, başvurularının kabul
edilmesi,
B) Başvuruları kabul edilmeyecek adaylar;
1) T.C. uyruklu olup ortaöğreniminin (lise) tamamını Türkiye’de veya KKTC’de tamamlayanların,
2) K.K.T.C. uyruklu olanların (ortaöğreniminin tamamını (lise) K.K.T.C liselerinde bitirip GCE AL
sonucuna sahip olanlar ile 2005-2010 tarihleri arasında diğer ülkelerdeki kolej ve liselere kayıt yaptırıp
eğitim alarak GCE AL sınav sonuçlarına sahip olan veya sahip olacaklar hariç),
3) 3. Maddenin A fıkrasının 2 numaralı bendinde tanımlanan doğumla ilk uyruğu T.C. olan çift uyrukluların,
(3. Maddenin A fıkrasının 4 numaralı bendindeki şartları sağlayanlar hariç)
4) Uyruğundan birisi K.K.T.C. olan çift uyrukluların (ortaöğreniminin tamamını KKTC liselerinde bitirip
GCE AL sonucuna sahip olanlar hariç),
5) Uyruğundan birisi K.K.T.C. olan çift uyrukluların (ortaöğreniminin (lise) tamamını KKTC liselerinde
bitirip GCE AL sonucuna sahip olanlar ile 2005-2010 tarihleri arasında diğer ülkelerdeki kolej ve liselere
kayıt yaptırıp eğitim alarak GCE AL sınav sonuçlarına sahip olan veya sahip olacaklar hariç),
6) Türkiye’deki büyükelçilikler bünyesinde bulunan okullar ile Türkiye’de bulunan yabancı liselerde
öğrenim gören T.C uyruklu olan veya 3. Maddenin A fıkrasının 2 numaralı bendinde tanımlanan doğumla
ilk uyruğu T.C olan çift uyrukluların başvurularının kabul edilmemesi.
Kontenjanlar
MADDE 4- Uluslararası öğrenci kontenjanları, bölüm başkanlıklarının önerileri dikkate alınarak, fakülte
yönetim kurullarınca belirlendikten sonra senatoya sunulur ve senato tarafından onaylandıktan sonra YÖK’e
gönderilir.
Başvuru
MADDE 5- Başvurulara ilişkin açıklamalar ve başvuru tarihleri GTÜ'nün web sayfasında duyurulur.
Başvurular www.gtu.edu.tr adresinde yayımlanan ilanda başvurunun nasıl yapılacağı (şahsen/çevrim
içi/eposta yoluyla) belirtilir. Aday en fazla üç (3) bölüm için tercih yapabilir, Yerleştirmede aşağıdaki ulusal
ve uluslararası sınavlar ve bu sınavlarda alınan asgari puanlar esas alınır.
Lise bitirme sınavı statüsünde olan sınavların (Abitur, International Baccalaureate, GCE, Tawjihi vb.)
sonuçlarının geçerliliği süresizdir. Ancak üniversite giriş sınavı statüsünde olan sınavların (SAT vb.)
geçerlilik süreleri iki yıl ile sınırlıdır.
Kabul Edilen Sınav ve Diplomalar ve Asgari Koşullar:
Başvuruda bulunacak adayların aşağıdaki koşullardan en az birini sağlaması gerekir;
1- ÖSYM tarafından yapılacak "Türkiye Yurt Dışından Öğrenci Kabul Sınavı" (TR-YÖS) sonucu, üniversite
senatosunca belirlenen ortaöğretim not ortalamaları, ülkelerin kendi ulusal sınavı, uluslararası sınav
sonuçları Uluslararası Öğrenci Kabul Komisyonu tarafından değerlendirmeye alınır.
2- SAT I testi: SAT Reasoning testinde "math" ve "critical reading" testlerinde 1600 üzerinden en az 1100
toplam puan ve 800 üzerinden en az 600 "math" puanı olanlar değerlendirmeye alınır.
3- Ülkelerinde geçerli olan diploma notu, lise bitirme veya üniversite giriş sınavlarından en az %70 başarılı
olanlar değerlendirmeye alınır.
İstisna Maddesi
Mücbir sebeplerle oluşacak durumlarda Üniversitemiz web sayfasında değişiklikler ilan edilir.
Başvuru için Gerekli Belgeler:
1- Uluslararası öğrenciler için Başvuru Formu (çevrim içi başvurularda aranmaz).
2- Geçerli Sınav Sonuç Belgesi: Başvuru için kullanılacak olan sınav sonucunun aslı veya Noter onaylı
örneği (İngilizce ya da Türkçe dışındaki dillerde ise bu dillerden birine tercümesi).
3- Lise Diploması: Lise diplomasının Türkiye Büyükelçiliği/ /Konsolosluk/ Noter onaylı Türkçe örneği.
4-Resmi Not Durumu Belgesi (Transkript): Adayların, lisede aldıkları dersleri ve notlarını gösterir ve Lise
Müdürlüğü tarafından onaylanmış Resmi Not Durumu Belgelerinin Türkiye Büyükelçiliği/ /Konsolosluk/
Noter onaylı Türkçe örneği.
5- Adayların lise diplomalarının Türk liselerinden alınan diplomalara denk olduğunu gösteren ve T.C. Milli
Eğitim Bakanlığı’ndan ya da ülkelerindeki Türkiye Büyükelçiliği’nden alınabilecek “Denklik Belgesi” .
6- Pasaportun kimlik bilgilerini gösteren sayfasının aslı ve Türkiye Büyükelçiliği/ /Konsolosluk/ Noter
onaylı Türkçe örneği.
7- 4.5 x 6 boyutunda bir (1) adet vesikalık fotoğraf (son altı ay içinde, kişiyi kolayca tanıtacak şekilde
çekilmiş).
8- Yukarıdaki şartlara ek olarak, öğrencilerden Türkiye’de yükseköğretimlerini sürdürmeyi sağlayacakları
miktarda maddi imkânlarının olduğunu kanıtlayan belge istenebilir.
İstisna Maddesi
Mücbir sebeplerle oluşacak durumlarda Üniversitemiz web sayfasında değişiklikler ilan edilir.
Başvuruların Değerlendirilmesi
MADDE 6- Lisans başvuruları değerlendirmesi GTÜ Uluslararası Öğrenci Kabul Komisyonu tarafından
yapılır. Komisyon’un yapısı Senato kararı ile belirlenir.
Ön inceleme sonucunda başvuru koşullarını taşımadığı tespit edilen adayların başvuruları değerlendirmeye
alınmaz. Adayların değerlendirilmesinde ulusal ve uluslararası sınav sonuçları ve diploma notları göz önüne
alınabileceği gibi, Senato tarafından belirlenecek esaslar çerçevesinde sınav da yapılabilir.
Başvuruların değerlendirilmesi başvuran adayların diploma notu, lise bitirme veya üniversite giriş
sınavlarından almış oldukları başarı puanları komisyon tarafından değerlendirilmeye alınarak ilan edilen
kontenjan miktarını karşılamada yüksekten düşüğe doğru sıralanır. Kayıt yapmaya hak kazanan adaylar asil
ve yedek olarak ilan edilir. Başvuran adayın puanı sıralamada yer almasına rağmen, güvenlik açısından aday
hakkında tereddüt oluşması durumunda değerlendirme ilgili komisyonun takdirindedir. GTÜ ilan edilen
kontenjanları doldurup doldurmamakta serbesttir. Gerekli durumlarda, bölümler arası kontenjan aktarımı
yapılabilir.
Sonuçların Açıklanması
MADDE 7- Başvuru sonuçları internet ortamında GTÜ web sayfasında duyurulur. Kabul edilen ve kayda
geleceklerini beyan eden adaylara öğrenim vizesi alabilmeleri için başvuru evraklarında beyan ettikleri
adrese bir kabul mektubu gönderilir. Bildirilen süre içinde kayda gelmeyen adaylar haklarını kaybederler.
Kayıt
MADDE 8- Kayıtlar her yıl ilan edilen tarihler arasında ve GTÜ Öğrenci İşleri Dairesi Başkanlığında yapılır.
Kayıt İçin Gerekli Belgeler:
1- Lise diplomasının aslı ve Türkiye Büyükelçiliği/ /Konsolosluk/ Noter onaylı Türkçe örneği.
2- Lise diplomasının Türk liselerinden alınan diplomalara denk olduğunu gösteren T.C. Milli Eğitim
Bakanlığından veya ülkelerindeki Türkiye Büyükelçiliği’nden alınabilecek “Denklik Belgesi”nin aslı
3- Resmi Not Durumu Belgesinin (Transkript): aslı ve Türkiye Büyükelçiliği/ /Konsolosluk/ Noter onaylı
Türkçe örneği.
4- Sınav Sonuç Belgesinin aslı ve ülkelerindeki Türkiye Büyükelçiliğinden ya da Konsolosluğundan
onaylanmış Türkçe çevirisi. (ilan edilen tarihte istendiği takdirde)
5- Varsa uluslararası geçerliliği olan Yabancı Dil Belgesinin ve Türkçe Yeterlik Belgesinin aslı ve Türkiye
Büyükelçiliği/ /Konsolosluk/ Noter onaylı Türkçe örneği.
6- Resmi kimlik ya da pasaportun kimlik bilgilerini gösteren sayfasının aslı ve Türkiye Büyükelçiliği/
/Konsolosluk/ Noter onaylı Türkçe örneği.
7- Katkı payının yatırıldığını gösteren banka dekontu
8- Ülkelerindeki Türkiye Büyükelçiliğinden alınacak "Öğrenim Vizesi" veya ikamet tezkeresi
9- Yukarıdaki şartlara ek olarak, öğrencilerden Türkiye’de yükseköğrenimlerini sürdürmede yeterli miktarda
maddi imkânlara sahip olduğunu gösteren belge.
10- İki (2) adet vesikalık fotoğraf.
Öğrenim Ücreti ve Geçim Güvencesi Miktarı
MADDE 9 – (1) Yurt dışından kabul edilecek veya uluslararası öğrencilerden Cumhurbaşkanlığı Kararı ile
her yıl tespit edilen asgari ve azami sınırlar içinde kalmak kaydıyla Üniversite Senatosu tarafından belirlenen
ve Yükseköğretim Kurulu tarafından kabul edilen miktarda öğrenim ücreti alınır. Güncel ücretler her yıl
başvuru döneminde yayımlanacak olan ilanda belirtilir.
(2) Üniversiteye yurt dışından başvuracak olanların, Türkiye'de yükseköğretimlerini sürdürmeyi
sağlayacakları miktarda maddi imkânlarının olduğunu geçim güvencesi olarak belgelemeleri gerekir. Geçim
güvencesinin miktarı ve belgelenme şekli Senato tarafından belirlenerek, başvuru için gerekli belgelerle
birlikte başvuru dönemlerinde Üniversitenin web sitesinde ilan edilir.
(3) Bir eğitim-öğretim yılı sonunda başarı notu 85 ve üzeri olan uluslararası öğrencinin başvurması
durumunda öğrenim ücreti üzerinden %50’ye kadar indirim Üniversite Yönetim Kurulu tarafından
yapılabilir. Bu indirimden sonra ödenecek öğrenim ücreti, Cumhurbaşkanlığı Kararları ile uluslararası
öğrenciler için belirlenen öğrenci katkı payı ve öğrenim ücretinden az olamaz.
Eğitim ve Öğretim
MADDE 10- Uluslararası öğrenciler, eğitim ve öğretim ile ilgili konularda GTÜ Lisans Eğitim ve Öğretim
Yönetmeliği hükümlerine tabidir. Lisans eğitimine başlayabilmek için öğrenciler öncelikle Türkçe
düzeylerinin yeterli olduğunu belgelemelidirler. Programlara yerleştirilenlerin Türkçe yeterlilik düzeyleri,
YÖK tarafından kabul edilmiş Türkçe eğitim veren merkezlerden (TÖMER) ve Yunus Emre Enstitüsünden
alınan başarı belgesine göre belirlenir. Gebze Teknik Üniversitesi Sürekli Eğitim Merkezi (GTÜ-SEM)
tarafından yapılan Türkçe Yeterlilik sınavından en az (C1) düzeyini sağlayanlar, eğitime başlayabilirler.
1. (A) ve (B) düzeyi; Türkçe düzeyi yetersizdir.
2. (C1) ve üzeri düzeyde; Türkçe düzeyi yeterlidir.
Türkçe düzeyleri yetersiz olan öğrenciler, Türkçe öğrenmek için bir yıl süre ile izinli sayılırlar. Bu süre
sonunda Türkçe düzeyini istenilen seviye getiren öğrencilerden, eğitim görecekleri program dili Türkçe
olanlar direkt lisans eğitimlerine başlayabilirler. Ancak %100 İngilizce eğitim yapan Programlara başvuran
öğrenciler, Programları gereği verilmekte olan Türkçe YÖK derslerini almaları gerektiği bilgisi ile bu hususu
kabul ederek derse başlamak isteğini belirten imzalı dilekçeleri ile derslere başlayabilirler. Bu şekilde derse
başlayan öğrenciler mezun olmadan önce “Türkçe düzeyi yeterlidir” belgesini teslim etmelidirler. Eğitim dili
%30 İngilizce olan programlarda okuyanlar GTÜ İngilizce yeterlilik sınavından başarılı olmaları ya da bu
sınava eşdeğer İngilizce yeterlilik sınavlarından başarılı olduklarını belgelemeleri halinde ders aşamasından
öğrenimlerine devam ederler. GTÜ İngilizce yeterlilik sınavından başarılı olamayan ya da bu sınava eşdeğer
İngilizce yeterlilik sınavlarından başarılı olduklarını belgeleyemeyen öğrenciler İngilizce hazırlık sınıfına
devam ederler. Türkçesi yetersiz olan ve kendi imkânları ile eğitim gören uluslararası öğrencilere Türkçesini
yeterli düzeye yükseltmeleri için verilen bir yıllık izin süresi sonunda Türkçesini yeterli düzeye
getirememeleri halinde bir yıl daha ek süre verilir, ek süre sonunda da Türkçesi yetersiz görülen öğrencilerin
kayıtları silinir. Türkiye Bursları kapsamında GTÜ’ye yerleşmiş olan uluslararası öğrenciler; ancak
burslarının kesilerek kendi imkanları ile eğitime devam etmeleri halinde ek süreden yararlanabilirler.
Yürürlükten kaldırılan mevzuat
MADDE 11- 29.02.2012 tarih ve 2012/08 oturum sayılı Senato Kararı ile kabul edilen GTÜ Yabancı
Uyruklu Öğrencilerin Başvuru, Kabul ve Kayıt Yönergesi yürürlükten kaldırılmıştır.
Yürürlük
MADDE 12- Bu yönerge GTÜ senatosu tarafından kabul edildikten sonra yürürlüğe girer.
Yürütme
MADDE 13 - Bu yönergeyi Gebze Teknik Üniversitesi Rektörü yürütür.

T.C.
GEBZE TEKNİK ÜNİVERSİTESİ
YAZ ÖĞRETİMİ YÖNETMELİĞİ
BİRİNCİ BÖLÜM
Amaç, Kapsam, Dayanak ve Tanımlar
Amaç
MADDE 1 – (1) Bu Yönetmeliğin amacı, Gebze Teknik Üniversitesinde bir öğretim yılının güz ve bahar
yarıyıllarına ek olarak yaz aylarında yürütülen ön lisans-lisans programları yaz öğretimi ile ilgili usul ve
esasları düzenlemektir.
Kapsam
MADDE 2 – (1) Bu Yönetmelik, Gebze Teknik Üniversitesinde yaz öğretimi ön lisans-lisans
programlarında uygulanacak hükümleri kapsar.
Dayanak
MADDE 3 – (1) Bu Yönetmelik; 4/11/1981 tarihli ve 2547 sayılı Yükseköğretim Kanununun 14 üncü
ve ek 26 ncı maddelerine dayanılarak hazırlanmıştır.
Tanımlar
MADDE 4 – (1) Bu Yönetmelikte geçen;
a) AGNO: Ağırlıklı Genel Not Ortalamasını,
b) AKTS: Avrupa Kredi Transfer Sistemini,
c) İlgili birim: Gebze Teknik Üniversitesine bağlı fakülteleri,
ç) Senato: Gebze Teknik Üniversitesi Senatosunu,
d) Üniversite: Gebze Teknik Üniversitesini,
e) Yönetim Kurulu: Üniversite Yönetim Kurulunu,
ifade eder.
İKİNCİ BÖLÜM
Yaz Öğretimin Amaçları ve Eğitim-Öğretim Esasları
Yaz öğretiminin amaçları
MADDE 5 – (1) Yaz öğretimin amaçları şunlardır:
a) Üniversitenin öğretim imkânlarını yaz aylarında da değerlendirmek.
b) Öğrencilerin güz ve/veya bahar yarıyıllarında alıp da başarısız oldukları, devam edemedikleri ya da
çeşitli nedenlerden dolayı döneminde alamadıkları dersleri, yaz döneminde almalarına olanak sağlamak.
c) Bölüm veya programlardaki başarısız öğrenci yığılmalarını gidererek, eğitim-öğretimin verimliliğini
artırmak.
ç) Diğer üniversitelerin öğrencilerine de Üniversitede açılacak dersleri alma olanağı vermek.
d) Yaz aylarında görevlendirme ile yararlanılabilecek diğer üniversitelerdeki öğretim elemanlarının da
Üniversiteye katkısını sağlamak.
e) Çift anadal ve yandal lisans programlarına kayıtlı öğrencilerin de ders almalarına olanak sağlamak.
f) Öğrencilerin, üst yarıyıl derslerini alarak, daha kısa sürede mezun olabilmelerine olanak sağlamaktır.
Akademik takvim
MADDE 6 – (1) Yaz öğretiminde ders açılması, derslere kayıt, derslerin başlangıç ve bitişi, sınavlar ve
diğer ilgili hususlar Senato tarafından belirlenecek akademik takvime göre yürütülür.
Yaz öğretimi süresi
MADDE 7 – (1) Yaz öğretiminde, normal bir dönemdeki ders saati kadar ders yapılır. Yaz öğretiminin
süresi, bu dönemde yapılacak yarıyıl sonu sınavlar hariç yedi haftadır. Ancak bu süre Senato tarafından
değiştirilebilir.
Eğitim-öğretim faaliyeti
MADDE 8 – (1) Yaz öğretiminde eğitim-öğretim faaliyetinin yürütülmesi 21/11/2023 tarihli ve 32376
sayılı Resmî Gazete’de yayımlanan Gebze Teknik Üniversitesi Ön Lisans ve Lisans Eğitim-Öğretim
Yönetmeliğinde belirlenen esaslara göre yapılır.
(2) Yaz öğretiminde derslere devam zorunluluğu konusunda Gebze Teknik Üniversitesi Ön Lisans ve
Lisans Eğitim-Öğretim Yönetmeliğinin 23 üncü maddesi dikkate alınır.
(3) Yabancı dil hazırlık sınıfında yaz öğretimi açılması durumunda yapılan yeterlik sınavı başarı notu
hazırlık sınıfında uygulanan kriterler çerçevesinde belirlenir.
Öğretim elemanları
MADDE 9 – (1) Bir öğretim elemanı yaz öğretimi ön lisans-lisans eğitim-öğretim programlarında yer
alan derslerden en fazla iki ders verebilir.
(2) Yaz öğretiminde, aynı dersi vermek üzere birden fazla öğretim elemanı görevlendirilebilir. Yaz
öğretiminde ders veren öğretim elemanlarına, ilgili mevzuata göre ek ders ücreti ödenir.
Derslerin açılması
MADDE 10 – (1) Yaz öğretiminde açılması öngörülen dersler, ilgili birim kurullarının önerileri
doğrultusunda Senato onayından sonra öğrencilere duyurulur.
(2) Yaz öğretiminde ders açılabilmesi için, otuz öğrenciden az olmamak kaydıyla yapılan başvuru ilgili
bölüm kurulu tarafından değerlendirilir. Açılacak dersler ve görevlendirilen öğretim elemanları ilgili bölüm
kurulu kararı ve meslek yüksekokulu/fakülte aracılığıyla Senatoya sunulur. Otuz öğrencinin altında başvuru
olması durumunda, öğretim üyesinin talebi varsa ilgili kurulların uygun görüşü ve Senato onayıyla ders
açılabilir.
(3) Yönergelerinde yaz öğretimi programlarından alınamayacağı hükmü bulunan dersler ile bitirme
projesi, bitirme çalışması ve laboratuvar dersleri yaz öğretiminde açılamaz.
Başvuru ve ders alma
MADDE 11 – (1) Yaz öğretiminde ders alma aşağıdaki esaslara göre yapılır:
a) Ders alacak öğrenci yaz öğretimi ilanında belirtilen usule göre Üniversitenin Öğrenci İşleri Dairesi
Başkanlığına müracaat eder.
b) Müracaat sırasında öğrenci almak istediği derslerin ücretini yatırmış olmak ve dekontunu teslim
etmek zorundadır. Aksi takdirde başvuru kabul edilmez.
c) Yaz öğretiminde Üniversiteden ve/veya üniversite dışından derslerin birbiri ile çakışmaması
koşuluyla bir yaz döneminde en fazla 15 AKTS, diğer üniversitelerden öğrenim süresince toplamda 30 AKTS
kredisini aşmayacak şekilde ders alınabilir.
ç) Yaz öğretiminde öğrenci alt dönemlerden başarısız dersi olmaması koşuluyla bir üst dönemden ders
alabilir. AGNO’su 2,50 ve üzeri olan öğrenci bir üst dönemden iki ders, AGNO’su 3,00 ve üzeri olan öğrenci
bir üst dönemden üç ders alabilir.
d) Sınamalı öğrenciler yeni ders alamazlar. Ancak başarısız veya başarılı oldukları dersleri not
yükseltmek amacıyla yeniden alabilirler.
e) Yaz öğretiminde ders ekleme-çıkarma ve dersten çekilme işlemleri uygulanmaz. Ancak, derse kayıt
yaptırmasına rağmen o dersin açılamaması durumunda, açık olan bir başka derse kayıt yaptırmasına olanak
verilir. Öğrenci kapanacak olan dersin yerine başka bir derse kayıt olmak istemezse, bu ders öğrencinin
üzerinden silinir ve dersin ücreti öğrenciye iade edilir.
f) Öğrencinin, yaz öğretimi ile staj günlerinin çakışması veya sağlık sorunlarının oluşması halinde ilk
hafta içerisinde Üniversitenin Öğrenci İşleri Dairesi Başkanlığına dilekçe ile başvurulması ve durumun
belgelendirilmesi koşuluyla, öğrencinin yaz öğretimi ders kaydı silinir ve ücreti iade edilir. Yaz öğretiminin
ilk haftasında yapılmayan başvurular için herhangi bir ücret iadesi yapılmaz.
g) Öğrenciler, Gebze Teknik Üniversitesi Ön Lisans ve Lisans Eğitim-Öğretim Yönetmeliğinin 21 nci
maddesi uyarınca, kayıtlı olduğu bölümün izniyle Üniversitede yaz öğretiminde açılamayan dersleri, içerik ve
kredileri aynı veya daha fazla olan diğer üniversitelerin yaz öğretimlerinde açılan derslerden alabilirler. Bu
üniversiteler tarafından gönderilen başarı notları ilgili birimlerin kurullarınca onaylandıktan sonra kayıtlara
geçirilir. Yönergelerinde yaz öğretimi programlarından alınamayacağı hükmü bulunan dersler diğer
üniversitelerin yaz öğretiminden de alınamaz.
ğ) Müfredatında İngilizce olan bir ders farklı bir dilde alınamaz.
Yaz öğretimi ücreti
MADDE 12 – (1) Yaz öğretiminde açılacak derslere kesin kayıt yaptıracak öğrenci, her yıl ilgili
mevzuat hükümlerince Üniversite Yönetim Kurulu tarafından belirlenen ders saati ücretini öder.
(2) Diğer yükseköğretim kurumu öğrencilerinin yaz öğretimi ücreti, Yönetim Kurulu tarafından
belirlenir.
(3) Yaz Öğretimi ücreti ödenmeden ders seçimi ve kaydı yapılamaz.
Sınavlar
MADDE 13 – (1) Her ders için yaz öğretimi başında dersi veren öğretim elemanı tarafından öğrenciye
bildirilen program çerçevesinde sınavlar yapılır. Final sınavı veya ara sınavlara mazeretleri nedeni ile
giremeyen öğrencilere Gebze Teknik Üniversitesi Ön Lisans ve Lisans Eğitim-Öğretim Yönetmeliğinin ilgili
maddesi çerçevesinde mazeret sınav hakkı verilir.
Başarının değerlendirilmesi
MADDE 14 – (1) Yaz öğretiminde ders alan öğrencilerin başarı durumları Gebze Teknik Üniversitesi
Ön Lisans ve Lisans Eğitim-Öğretim Yönetmeliği hükümlerine göre belirlenir.
(2) Yaz öğretimi derslerinden alınan notlar, transkriptlerde yaz öğretimi adı altında açılacak bir bölümde
gösterilir ve AGNO hesabında kullanılır.
(3) Gebze Teknik Üniversitesi Ön Lisans ve Lisans Eğitim-Öğretim Yönetmeliğinde belirlenen koşulları
sağlayan öğrenciler yaz öğretimi sonunda mezun olabilir.
(4) Yaz öğretiminde aldıkları ve başardıkları derslerle mezun olma hakkı kazanan öğrenciler, ilgili
öğretim yılının yaz öğretimi sonunda mezun sayılırlar ve diploma/geçici mezuniyet belgesi buna göre
düzenlenir.
ÜÇÜNCÜ BÖLÜM
Çeşitli ve Son Hükümler
Hüküm bulunmayan haller
MADDE 15 – (1) Bu Yönetmelikte hüküm bulunmayan hallerde Gebze Teknik Üniversitesi Ön Lisans
ve Lisans Eğitim-Öğretim Yönetmeliği ve ilgili diğer mevzuat hükümleri uygulanır.
Yürürlük
MADDE 16 – (1) Bu Yönetmelik yayımı tarihinde yürürlüğe girer.
Yürütme
MADDE 17 – (1) Bu Yönetmelik hükümlerini Gebze Teknik Üniversitesi Rektörü yürütür.

T.C.
GEBZE TEKNİK ÜNİVERSİTESİ
TEMEL BİLİMLER FAKÜLTESİ LİSANS EĞİTİMİ
STAJ YÖNERGESİ
Amaç
Madde 1. (1) Bu yönergenin amacı; Gebze Teknik Üniversitesi Temel Bilimler Fakültesi Bölümlerinde öğrenim gören
lisans öğrencilerinin Lisans Eğitim ve Öğretim Yönetmeliğinde belirtilen ilkeler çerçevesinde pratik bilgi ve
becerilerini artırmak amacıyla yapılan ve eğitim-öğretim programının zorunlu bir parçası olan staj faaliyetlerine ilişkin
usul ve esaslarını belirler.
Kapsam
Madde 2. (1) Bu yönerge; Gebze Teknik Üniversitesi Temel Bilimler Fakültesi Bölümlerinde öğrenim gören lisans
öğrencilerinin yurt içi ve yurt dışı kurum ve kuruluşlarında yapacakları stajların planlanması, yürütülmesi,
değerlendirilmesi ve denetlenmesi ile ilgili temel esasları kapsar.
Dayanak
Madde 3. (1) Bu yönerge, Gebze Teknik Üniversitesi Lisans Eğitim ve Öğretim Yönetmeliği ile 2547, 5510 ve 6111
sayılı kanunların ilgili maddelerine dayanılarak hazırlanmıştır.
Tanımlar
Madde 4. (1) Bu Yönergede geçen;
a) Bölüm: Gebze Teknik Üniversitesi Temel Bilimler Fakültesi Bölümlerini,
b) Bölüm İntibak Komisyonu: Bölüm Başkanlıkları tarafından oluşturulan komisyonları,
c) Bölüm Staj Komisyonu: Gebze Teknik Üniversitesi Temel Bilimler Fakültesi Bölümlerinin oluşturdukları Staj
Komisyonlarını,
ç) Fakülte: Gebze Teknik Üniversitesi Temel Bilimler Fakültesini,
d) İsteğe Bağlı Staj: Gebze Teknik Üniversitesi Temel Bilimler Fakültesi Lisans öğrencilerin öğretim planı dışındaki
zorunlu olmayan stajları,
e) Kurum: Öğrencinin staj yapacağı/yaptığı kurumu,
f) Öğrenci: Gebze Teknik Üniversitesi Temel Bilimler Fakültesi Bölümlerinin öğrencisini,
g) SGK: Sosyal Güvenlik Kurumunu,
ğ) Stajyer: Staj yapan Gebze Teknik Üniversitesi Temel Bilimler Fakültesi Bölümlerinin öğrencisini,
h) Uzun Dönem Staj: Üniversite tarafından Kurumlar ile yapılan protokoller çerçevesinde yapılan stajları,
ı) Üniversite: Gebze Teknik Üniversitesi’ni
i) Zorunlu Staj: Gebze Teknik Üniversitesi Temel Bilimler Fakültesi Bölümlerinin Lisans öğrencilerin öğretim
planında geçen ve yapmakla yükümlü oldukları stajları ifade eder.
Sorumluluklar
Madde 5. (1) Bu yönerge kapsamında öğrencilerin staj yapacakları kurumun belirlenmesinden staj dersinin sonunda
değerlendirmelerine kadar geçen süreç içerisinde sorumluluk dağılımı şu şekildedir:
a) Fakülte: Yönergede belirtildiği şekilde evrakların düzenlenmesi, gerekli onayların takibi, SGK işlemlerinin
yapılması, gerekli koordinasyonun sağlanması ve yönerge kapsamındaki diğer tüm kurallara uygun şekilde sürecin
yürütülmesinden sorumludur.
b) Kurum: Kurum yetkililerinin, staja katılan öğrencileri mesleki pratiklerini geliştirecek biçimde yönlendirmeleri
beklenir. Kurumlar, staj çalışmalarında İş Güvenliği ve Sağlığı kurallarını uygulamak ve sağlamak ile sorumludur.
c) Öğrenci: Gerekli bildirimleri yaparak onayları almak, süreci takip etmek ve yönerge kapsamındaki tüm kurallara
uymakla yükümlüdürler.
ç) Staj Komisyonu: Başvuruları ve yapılan stajı yönergede belirtilen prensipler çerçevesinde değerlendirmeye ve
gerekli onayları vermeye yetkilidirler.
Bölüm Staj Komisyonu
Madde 6. (1) Her bölümde öğrencilerin staj işlerini yürütmek üzere bir staj komisyonu kurulur. Staj Komisyonu,
Bölüm Başkanının önerisiyle Bölüm Kurulu tarafından 3 yıl süreyle görevlendirilen biri başkan olmak üzere, en az 3
öğretim üyesinden oluşur. Görev süresi dolan üyeler tekrar seçilebilir. Görev süresi bitmeden ayrılmak zorunda kalan
üye için aynı şekilde atama süreci işletilir.
(2) Staj yerinin uygunluğuna karar verir.
(3) Stajların değerlendirmesini yapar.
(4) Yurtiçi ve yurtdışındaki kamu veya özel kurum ve kuruluşların bölüm için tahsis ettikleri stajyer kontenjanları
varsa, bunları ilan eder ve önceden belirlenmiş kıstaslara göre dağıtır.
(5) Bölüm Staj Uygulama Esaslarını hazırlar.
(6) Bölüm Staj Komisyonu kararları, Bölüm web sayfasından öğrencilere duyurulur.
Staj Süresi, Dönemleri ve Yeri
Madde 7. (1) GTÜ Temel Bilimler Fakültesi Lisans öğrencileri, öğretim planlarında staj dersi var ise öğrenimleri
boyunca zorunlu stajlarını en az 40 iş günü yapmakla yükümlüdür. Mezun olabilmek için bu sürenin tamamlanması
zorunludur.
(2) Zorunlu Stajlar, tek dönemde (40 gün) veya iki dönemde (20 + 20 veya 25 + 15 gün) yapılabilir. Stajını iki
dönemde yapmak isteyen öğrenciler stajlarını tercihen iki ayrı yerde yapmalıdır.
(3) Öğrenciler, zorunlu stajları sırasında kendilerini daha fazla geliştirmek amacıyla belirlenen zorunlu gününden
fazla gün çalışma yapabilir. Fazla kısmı isteğe bağlı staj olarak değerlendirilir. İsteğe bağlı stajlar tek bir seferde
en az 15 iş günü olmalıdır. Bu süre altındakiler değerlendirilmez. Yurtdışında ve gönüllü olarak yapılan stajlarda
sigorta masrafları dâhil her türlü sorumluluk öğrenciye aittir.
(4) Bu yönergenin 7 inci maddesinin 5’inci ve 6’ıncı fıkrasında belirtilen istisnai durumlar dışında Zorunlu Stajlar
bahar ve güz yarıyılları arasındaki akademik tatil süresi içerisinde yapılır.
(5) Üniversite tarafından Kurumlar ile yapılan protokoller çerçevesinde öğrenciler bir eğitim dönemi içerisinde veya
yaz okulu sırasında öğretim planını aksatmayacak şekilde Uzun Dönem Staj yapabilir, yaz okuluna devam edilen
günler staja sayılmaz. Bu staja seçilecek öğrenciye Kurum ve ilgili Bölüm Staj Komisyonu karar verir. Bu staj,
Bölüm Staj Komisyonunun değerlendirmesi sonucunda 40 iş gününe karşılık gelen zorunlu staja sayılabilir.
(6) 8’inci yarıyılını tamamlamasına rağmen zorunlu stajlarını tamamlamamış öğrenciler normal öğretim
programlarını aksatmamak şartıyla Bölüm Staj Komisyonunun kararı ile eğitim öğretim dönemlerinde de
stajlarını yapabilirler.
(7) Resmi tatil ilan edilen günlerde staj yapılamaz (Yurtdışında yapılan stajlar için o yerin resmi tatil günlerinde staj
yapılamaz). Staj yapılan iş yerinin resmi tatillere denk gelmemek kaydıyla hafta sonları da (Cumartesi-Pazar)
faaliyette olması durumunda öğrenci hafta sonu staj yapabilir. Bu durumu öğrencinin staj yöneticisi tarafından
onaylanmış bir belge ile belirtmesi gerekmektedir. Bununla birlikte bir haftada en fazla 6 gün staj yapılabilir (Bu
durum yurtdışında yapılan stajlar için de geçerlidir).
(8) Staj yeri bulma ve staj yapacağı kurumun staja başlama gereklerini yerine getirme sorumluluğu öğrenciye aittir.
Öğrencilerin bulup önerdiği staj yerinin uygun olup olmadığına, Bölüm Staj Komisyonu karar verir.
(9) Öğrenci kabul edildiği kurumda staja başlamadan önce Staj Fişini ilgili birimlere onaylatmak zorundadır.
(10) Öğrenciler yurtdışında kendi girişimleri veya ERASMUS gibi programlar kanalı ile buldukları yerlerde de staj
yapabilirler. ERASMUS programı kanalı ile yapılacak stajlarda GTÜ ERASMUS + Öğrenci ve Personel Değişim
Yönergesi uygulanır. Yurtdışında zorunlu ve gönüllü olarak yapılan stajlarda sigorta masrafları dâhil her türlü
sorumluluk öğrenciye aittir.
(11) Bölümler birinci ve ikinci dönem zorunlu stajlara ilişkin farklı staj türü belirleyebilir. Farklı staj türüne ihtiyaç var
ise; bu staj türleri Bölüm Kurulları tarafından belirlenir ve staj komisyonları tarafından uygulamada dikkate alınır.
Staj Uygulama Esasları
Staj Öncesi Yapılacaklar
Madde 8. Staj öncesi yapılacak işlemler aşağıda sıralanmıştır:
(1) Staj prosedürünün işlemesi için uygun görülen takvim her akademik yılbaşında her bölümün Staj komisyonları
tarafından belirlenen tarihlerde Bölüm web sayfalarında ilan edilir. Her bölümün staj için başvuru kabulu her
bölümün staj komisyonu tarafından belirlenen tarihlerde yapılır.
(2) Öğrenci, Dekanlıktan “Staj Zorunluluk Belgesi'ni alır. Bu belge ile birlikte staj yapmayı düşündüğü
işletme/işletmeler ile ön görüşme yapar. Staj yapmaya karar verilen işletme için “Öğrenci Staj Fişi”nden iki nüsha
doldurur ve onaylatılmak üzere Staj komisyonu tarafından bu fişlerin incelemesinin 7 iş gününe kadar süreceği
göz önüne alınarak bölüm sekreterliği aracılığıyla Staj Komisyonu'na teslim eder. Sigorta girişlerinin
yapılabilmesi için hâlihazırda sigortalı olup olmadığı bilgisinin öğrenci staj fişine işlenmiş olması gerekmektedir.
Staj fişlerinde yapılacak staj süresi (toplam iş günü ve tarih aralığı) ve hangi tür staj (zorunlu veya gönüllü staj)
olduğu belirtimediği takdirde staj fişi onaylanmaz. Staj Komisyonu bu fişleri inceleyerek kabul ettikleri stajları
onaylanmak üzere Dekanlığa iletir.
(3) Dekanlık tarafından onaylanan fişlerin bir nüshası öğrenci tarafından staj yapacağı firmaya ulaştırılır. Firma
öğrenci adına bir “Kabul Belgesi” düzenler.
(4) Öğrenci, Kabul Belgesi ve eğer sigortalı ise bunun belgesi (İnternet çıktısı kabul edilecektir) ile staj başlama
tarihinden en az 15 gün önce Dekanlığa başvurarak “Staj Değerlendirme Belgesi”ni ve Fakülte tarafından
onaylanmış staj defterini alır ve işletme veya kuruluşta stajına başlar.
(5) Öğrenciler stajlarına ancak sigorta girişleri tamamlandıktan sonra başlayabileceklerdir. Sigorta girişleri
yapılmadan işletmede yapılan çalışmalar staj süresinden sayılmayacaktır.
(6) Staj Komisyonu, öğrencilerin hangi işletme veya kuruluşta staj yaptıklarının listesini kendi staj dosyalarında
muhafaza eder.
(7) Staj Komisyonu izniyle ve koşullar uygun olduğunda, yurtiçi/yurtdışı yükseköğretim kurumlarında staj yapılabilir.
(8) Öğrenci staj yapmak istediği kurumdan alacağı staj yapma isteğinin kabul edildiğine dair başlıklı veya kaşeli,
tarihli ve stajın adını içeren onaylı bir belge ile Staj Komisyonu’na başvurur. Öğrencinin başvurusu Staj
Komisyonu tarafından incelenerek ve gerektiğinde staj yeriyle ilgili detaylı bilgiler istenerek stajın o kurumda
yapılıp yapılmayacağına karar verilir.
(9) Yurtiçinde veya yurtdışında yapılacak stajlarda sigorta yapılması zorunludur. Yurtiçinde yapılmak üzere zorunlu
staj başvurusu kabul edilen öğrencilerin sigorta işlemleri GTÜ Temel Bilimler Fakültesi tarafından yapılır.
Yurtdışında zorunlu veya gönüllü olarak yapılacak stajlarda sigorta masrafları dâhil her türlü sorumluluk
öğrenciye aittir.
Staj Süresince Yapılacaklar
Madde 9. Staj defteri / dosyası %100 İngilizce programlarındaki öğrenciler tarafından İngilizce olarak teknik resim,
yazı ve çizim kurallarına uygun şekilde, mürekkeple, tükenmez kalemle veya bilgisayarda doldurulur. İngilizce olarak
hazırlanan dosyalara Türkçe özet eklenir.
Madde 10. Öğrenci, defteri işletmedeki staj süresi içinde doldurur ve çalışma süresince ve sonunda gerekli yerleri
işletme yetkililerine onaylatır. Staj defterinin her sayfasının işletmedeki staj sorumlusu veya sorumluları tarafından
paraflanmış olması, ilk ve son sayfaların ise imzalı ve kaşeli olması gerekmektedir.
Staj Sonrası Yapılacaklar
Madde 11. Stajyer Değerlendirme Belgesi, işletme tarafından gizli olarak doldurulur, onaylanır ve kapalı zarfa konur.
Onaylayan işletme yetkilisinin ismi, unvanı ve görevi belge üzerinde açıkça belirtilmelidir. Kapalı zarf içindeki söz
konusu belge, staj defteri ile birlikte işletme tarafından posta yolu ile veya öğrenci eliyle Dekanlığa gönderilir.
Madde 12. Staj ile ilgili defter ve belgelerin, stajı izleyen eğitim-öğretim yarıyılının ikinci haftası sonuna kadar
Dekanlığa ulaştırılması öğrencinin sorumluluğundadır. Bu süreden sonra staj dosyası kabul edilmez ve dosyası
zamanında teslim edilmeyen stajlar geçersiz sayılır.
Staj Değerlendirilme Esasları
Madde 13.
(1) Staj Evraklarının hepsi Bölüm Staj Komisyonlarınca değerlendirilerek, sonuçları ilgiliye en geç başvurunun
yapıldığı tarihten itibaren üçüncü hafta içerisinde bildirir. Staj Komisyonu itirazları iki hafta içerisinde
değerlendirerek karara bağlar. Staj Komisyonu bütün değerlendirme sonuçlarını en geç dokuz hafta içerisinde
bölüm başkanlığı vasıtasıyla Dekanlığa bildirir.
(2) İlk değerlendirme sonucunda öğrencinin stajı başarılı olarak kabul edilir ya da evraklar “eksik” ibaresi ile
tamamlanmak üzere öğrenciye geri iade edilir. 15 günlük ek sürenin sonunda Staj Komisyonu, eksikleri
tamamlanmış olması gereken evrakı ikinci ve son kez değerlendirmeye alır, bu değerlendirme sonunda öğrencinin
yapmış olduğu staj kabul veya reddedilir. Stajı reddedilen öğrenciler reddedilen stajı bir sonraki dönemde
tekrarlamakla yükümlüdürler.
(3) Staj komisyonu, gerekli gördüğü durumlarda stajın amacına ve kurallarına uygun yürütülmesi için gerekli
izlemeyi yapabilir veya stajın yapıldığı kurum ile iletişime geçip, staj yapan öğrenci hakkında bilgi alarak
öğrencilerin izlenmesini sağlayabilir.
(4) Her dönem stajı bir ders olarak değerlendirilir ve öğrencinin not belgesinde, stajın yapıldığı tarihi izleyen yarıyıl
programında, ilgili bölüme ait bir ders koduyla gösterilir. Bu dersler için ilgili yönetmeliğe uygun olarak başarılı /
başarısız notlarından biri verilir.
(5) Öğrencinin stajda başarılı sayılması için öncelikle Kurumlarca doldurulacak staj değerlendirme formuna göre
başarılı olması zorunludur. Değerlendirmede başarısız olan öğrencilerin stajlarını yenilemesi zorunludur.
(6) Gönüllü staj değerlendirmeleri sadece ilgili firma tarafından doldurulmuş olan “Gönüllü Staj Değerlendirme
Belgesi” ile değerlendirilir.
(7) Staj komisyonları; zorunlu stajını tamamladığı gün itibariyle stajının kabul edilmesi durumunda mezun olabilecek
durumdaki öğrencilerin stajlarını öncelikli olarak değerlendirir.
Öğrenci Yükümlülükleri
Madde 14. (1) Öğrenciler staj yaptıkları işletmenin çalışma düzenine, kural, talimat ve emirlerine uymak, daimi
personel gibi işyerinin ticari, sosyal ve kültürel faaliyetlerine katılmak ve yöneticilerin verdikleri mesleki eğitimle
ilgili görevleri yapmak zorundadırlar. Aksi durumda stajları başarılı sayılmaz. Öğrenciye mesleki eğitime aykırı görev
verildiği takdirde, Staj Komisyonun izni çerçevesinde staj yerini değiştirebilir.
(2) Stajyerler, kusurları nedeni ile verecekleri zararlardan dolayı o işyeri elemanlarının sorumluluklarına tabidir.
(3) Öğrenciler, staj süresince mazeretsiz olarak staj süresinin %10’undan fazla devamsızlık yapamazlar.
(4) Stajyer öğrenciler için Yükseköğretim Kurumları Öğrenci Disiplin Yönetmeliği’nin hükümleri staj sırasında da
geçerlidir.
Özel Durumlar
Madde 15. (1) Çift Ana dal programı kapsamında olan öğrencinin ikinci dalı ile ilgili staj aktiviteleri ilgili çift ana dal
programında belirtilen esaslarla belirlenir.
(2) Yan dal programı kapsamında olan öğrenci, ilgili bölüm tarafından aksi belirtilmedikçe, yan dalı ile ilgili meslek
stajı yapmak zorunda değildir.
(3) Yatay ve Dikey Geçiş sınavı ile Fakültemizde öğrenim görmeye hak kazanan intibak öğrencilerinin daha önce
almış oldukları eğitim nedeniyle temel stajdan muafiyetleri, ilgili bölümün intibak komisyonunca
değerlendirilerek karara bağlanır.
Yürürlükten Kaldırılan Yönerge
Madde 16. (1) 26.09.2012 tarihine uygulamaya giren ve 24/12/2014 tarih ve 2014/40 sayılı Senato Kararı ile isim
değişikliği revizesi yapılmış olan Moleküler Biyoloji ve Genetik Bölümü Staj Yönergesi yürürlükten kaldırılmıştır.
Hüküm Bulunmayan Haller
Madde 17. (1) Bu yönergede hüküm bulunmayan hallerde; 2547 sayılı Kanun, Yükseköğretim Kurulu,
Üniversitelerarası Kurul, Gebze Teknik Üniversitesi Lisans Eğitim-Öğretim Yönetmeliği, Senato, Üniversite Yönetim
Kurulu, Fakülte Yönetim Kurulu kararları ve ilgili mevzuat hükümleri uygulanır.
Yürütme
Madde 18. (1) Bu yönerge Gebze Teknik Üniversitesi Rektörlüğünce yürütülür.
Yürürlük
Madde 19. (1) Bu Yönerge 2019 –2020 Öğretim Yılı Bahar yarıyılından itibaren yürürlüğe girer.
STAJ PROSEDÜRÜ
5510 Sayılı Sosyal Sigortalar ve Genel Sağlık Sigortası Kanunu’nun 5-b maddesinde “Yüksek Öğrenimleri sırasında
zorunlu staja tabi tutulan öğrenciler” hakkında “İş kazası ve meslek hastalığı sigortası uygulanır.”; 11. maddenin 6.
maddesinde ise “Yükseköğrenimleri sırasında zorunlu staja tabi tutulan öğrencilerin bildirimleri öğrenim gördükleri
Yükseköğretim Kurumlarınca yapılır.” denmektedir.
Ayrıca Staj, öğrencilerin Lisans eğitim ve öğrenimlerinin parçası olarak, teorik olarak öğrendiklerinin pratik
uygulamalarını gördükleri/yaptıkları, kendilerini iş hayatına hazırladıkları, ilgili sektör kuruluşları ile tanışıp iş
bağlantısı yapma fırsatı buldukları bir faaliyet olarak değerlendirilmektedir.
Dolayısıyla staja başlayacak öğrencilerimizin aşağıdaki prosedüre uymaları gerekmektedir.
1) Staj prosedürünün işlemesi için uygun görülen takvim her akademik yılbaşında her bölümün Staj komisyonları
tarafından belirlenen tarihlerde Bölüm web sayfalarında ilan edilir.
2) Öğrenci, Dekanlıktan “Staj Zorunluluk Belgesi” alır. Bu belge ile birlikte staj yapmayı düşündüğü
işletme/işletmeler ile ön görüşme yapar. Firma öğrenci adına “Kabul Belgesi”ni düzenler.
3) Öğrenci kabul belgesi veya kabul belgeleriyle birlikte bilgisayarda düzenlediği Staj Fişini onaylatmak üzere
bölüm sekreterliği aracılığıyla Bölüm Staj Komisyonuna başvurur. Sigorta girişlerinin yapılabilmesi için
hâlihazırda sigortalı olup olmadığı bilgisinin staj fişine işlenmiş olması önemlidir. Staj Komisyonu ve Bölüm
Başkanlığınca onaylanan fişler öğrenci ile veya bölüm sekreterliği tarafından Dekanlığa gönderilir.
4) Öğrenci, Staj Fişi Dekanlık tarafından onaylandıktan sonra, Staj Yeri Kabul Formu – Müstehaklık Belgesi ve Staj
Fişi Fotokopilerini stajı başlamadan en az 15 (on beş) iş günü öncesinde Temel Bilimler Fak. Dekanlığına teslim
eder. Öğrencilerimiz; sigortalı ise sigortalı olduğunu gösteren belge, sigortalı değil ise müstehaklık belgesi
(İnternet çıktısı kabul edilecektir), Staj Fişi ve Kabul Belgesi ile sigorta giriş işlemini yaptırır. Öğrenciler
stajlarına ancak sigorta girişleri tamamlandıktan sonra başlayabileceklerdir.
Öğrenci Dekanlıktan Sigortalı İşe Giriş Bildirgesi’ni iki nüsha halinde alır, birini, Staj Fişi, Staj Kabul
Belgesi ve Müstehaklık Belgesi ile birlikte kendi bölümüne imza ile teslim eder. Sigortalı İşe Giriş Bildirgesi’nin
diğer nüshasını staj yapacağı firmaya verir.
5) Öğrenci dekanlıktan teslim alacağı Staj Defteri’ni zorunlu stajı süresince her güne en az bir sayfa olmak üzere
düzenler ve staj bitiminde her sayfası firma yetkilisi ve öğrenci tarafından imzalanır. “Zorunlu Staj
Değerlendirme Belgesi”ni ise staja başlarken firma yetkilisine teslim eder ve staj bitiminde kapalı zarf içerisinde
teslim alır. İsteğe bağlı staj için “İsteğe Bağlı Staj Değerlendirme Belgesinde bu seçenek işaretlenmedir. Zorunlu
stajlarda olduğu gibi Staj Defteri düzenlemelidir.
Öğrenci, hazırlayacağı staj defteri ve staj değerlendirme belgesini değerlendirilmek üzere, yaz dönemi stajı
için en geç stajı izleyen eğitim-öğretim yarıyılının ikinci haftası sonuna kadar, dönem içinde biten staj için ise staj
bitiminden itibaren 3 (üç) hafta içerisinde Bölüm Sekreterliğine imza karşılığında ulaştıracaktır. (Bu süreden
sonra staj defteri ve staj değerlendirme formu kabul edilmez ve dosyası zamanında teslim edilmeyen stajlar
geçersiz sayılır).
İlgili Bölüm’ ün Staj Komisyonu o döneme ait staj dosyalarını değerlendirerek sonuçları Temel Bilimler Fakültesi
Dekanlığına yazılı olarak, öğrencinin adı, soyadı, numarası, staj tarihleri, kabul edilen staj gününü bildirir.

T.C.
GEBZE TEKNİK ÜNİVERSİTESİ
ÖĞRENCİ KONSEYİ YÖNERGESİ
BİRİNCİ KISIM
Amaç, Kapsam, Dayanak ve Tanımlar
Amaç
Madde 1- Bu Yönergenin amacı, Gebze Teknik Üniversitesi’nde kayıtlı öğrencilerin öğrenci
konseyleri ve öğrenci temsilcilikleri seçim ve çalışmalarına ilişkin hususları, 20 Eylül 2005 tarih ve
25942 sayılı Resmi Gazete’de yayımlanarak yürürlüğe giren Yükseköğretim Kurumları Öğrenci
Konseyleri ve Yükseköğretim Kurumları Ulusal Öğrenci Konseyi Yönetmeliği’ne uygun olarak
düzenlemektir.
Kapsam
Madde 2- Bu Yönerge Gebze Teknik Üniversitesi (GTÜ) lisans ve lisansüstü öğrencilerini temsil
etme yetkisiyle kurulacak olan GTÜ Öğrenci Konseyi’nin seçim ve çalışma esaslarına ilişkin
düzenlemeleri yapar. Yönergede yer almayan konularda Madde1’de sözü edilen yönetmelik
hükümleri geçerlidir. Herhangi bir yönetmelik ya da yönergede bulunmayan hususlarda GTÜ
Rektörlüğü düzenlemeleri yapar.
Dayanak
Madde 3- Bu Yönerge, Yükseköğretim Kurumları Öğrenci Konseyleri ve Yükseköğretim Kurumları
Ulusal Öğrenci Konseyi Yönetmeliği’nin 7 inci maddesine dayanılarak hazırlanmıştır.
Tanımlar
Madde 4- Bu Yönergede geçen;
a) Gebze Teknik Üniversitesi (GTÜ) Öğrenci Konseyi
Gebze Teknik Üniversitesi öğrencilerinin kendi aralarında demokratik usullerle kurdukları öğrenci
birliğini,
b) Bölüm/Program/Anabilim Dalı (B/P/A) Öğrenci Temsilcisi
Gebze Teknik Üniversitesi’nün; fakülte, enstitü veya GTÜ Rektörlüğü’ne bağlı birimlerdeki her bir
Bölüm/Program/Anabilim dalı öğrencilerinin, kendi aralarından, Bölüm/Program/Anabilim dalı
öğrencilerini, GTÜ Öğrenci Konseyinde temsil etmesi için seçtikleri öğrenciyi,
c) Bölüm/Program/Anabilim Dalı (B/P/A) Öğrenci Temsilcileri Kurulu
Gebze Teknik Üniversitesi’nün; fakülte, enstitü veya GTÜ Rektörlüğü’ne bağlı birimlerdeki her bir
Bölüm/Program/Anabilim Dalı öğrenci temsilcilerinden oluşan kurulu,
d) Fakülte/Enstitü/Rektörlüğe Bağlı Birim (F/E/RBB) Öğrenci Temsilcisi
Gebze Teknik Üniversitesi’nün; fakülte, enstitü veya GTÜ Rektörlüğü’ne bağlı birimlerdeki
Bölüm/Program/Anabilim Dalı öğrenci temsilcilerinin, kendi aralarından bulundukları fakülte/enstitü/
GTÜ Rektörlüğü’ne bağlı birimlerin öğrencilerini GTÜ Öğrenci Konseyi’nde temsil etmesi için
seçtiği öğrenciyi,
e) Gebze Teknik Üniversitesi Öğrenci Konseyi Genel Kurulu
Gebze Teknik Üniversitesi’ndeki fakülte, enstitü ve GTÜ Rektörlüğü’ne bağlı birimlerin öğrenci
temsilcilerinden oluşan kurulu,
“f) Gebze Teknik Üniversitesi Öğrenci Konseyi Kurultayı
Gebze Teknik Üniversitesi’ndeki fakülte, enstitü ve GTÜ Rektörlüğü’ne bağlı birimlerin öğrenci
temsilcilerinin katılımıyla, her yıl en az bir kere olmak üzere toplanacak olan GTÜ Öğrenci
Konseyi’nin genel kurul toplantısını,” (Değişiklik: 17.09.2014 tarih ve 2014/32 oturum sayılı
Senato Kararı)
“g) Gebze Teknik Üniversitesi Öğrenci Konseyi Kurultayı Divan Kurulu
Gebze Teknik Üniversitesi Öğrenci Kurultayı’nda gündem maddelerinin gerçekleştirilmesi için GTÜ
Öğrenci Konseyi Genel Kurulunca seçilen bir başkan ve iki başkan yardımcısından oluşan kurulu.
Divan Kurulu üyeleri, Öğrenci Konseyi Yönetim ve Denetleme Kurulu seçimlerinde aday
olamazlar.” (Değişiklik: 17.09.2014 tarih ve 2014/32 oturum sayılı Senato Kararı)
h) Gebze Teknik Üniversitesi Öğrenci Konseyi Yönetim Kurulu
GTÜ Öğrenci Konseyi’nin yönetim organını,
i) Gebze Teknik Üniversitesi Öğrenci Konseyi Denetleme Kurulu
GTÜ Öğrenci Konseyi’nin denetleme organını,
j) Gebze Teknik Üniversitesi Öğrenci Konseyi Başkanı
GTÜ Öğrenci Konseyi’nin ve Öğrenci Konseyi Yönetim Kurulu’nun başkanını
ifade eder.
İKİNCİ KISIM
Adaylık, Seçim Kurulları ve Seçim,
Madde 5- Öğrenci Temsilci Adaylarında Aranacak Nitelikler
Öğrenci temsilciliklerine aday olacak öğrencilerde aşağıdaki şartlar aranır:
a) İlgili fakülte, yüksekokul veya enstitünün kayıtlı öğrencisi olması,
b) Siyasi parti organlarında üye veya görevli olmaması,
c) Yükseköğretim kurumlarından uzaklaştırılmasını gerektiren yüz kızartıcı bir suç işlememiş
olması,
d) Seçimin yapıldığı dönemde kayıt dondurmamış olması,
Madde 6- Oylama Sistemi
Öğrenci temsilcisi seçimlerinde oyların kullanılmasını ve sayılmasını sağlayacak sistemdir. Oylama
Sistemi, Madde 8’de tanımlanan GTÜ Öğrenci Konseyi Seçim Kurulu tarafından seçimin yapılacağı
dönemin başında kararlaştırılır. Bu sistem klasik sandık ve oy pusulası sistemi olabileceği gibi gerekli
güvenlik koşullarını sağlayan elektronik bir sistem de olabilir.
Seçimler
Madde 7- Seçim Dönemi
“Gebze Teknik Üniversitesi Öğrenci Konseyi üyelerinin belirlenmesi için yapılacak seçimler,
Yükseköğretim Kurulunun belirleyeceği bir takvim, süre ve program esas alınarak ilgili
yükseköğretim kurumu rektörlüğü tarafından gerçekleştirilir. Bu süre ve program içinde yapılan
seçimlerde, bir birimde herhangi bir sebeple sonuç alınamaz ise, o birimde temsilci seçilmemiş olur.
Öğrenci temsilciliklerine aday olacak öğrenciler, seçim tarihinden en az bir hafta önce adaylıklarını
ilan eder ve seçimlerin yapılacağı tarihten bir önceki günün mesai bitimine kadar seçim kampanyası
yürütebilirler.”(Değişiklik: 17.09.2014 tarih ve 2014/32 oturum sayılı Senato Kararı)
Seçim Kurulları
Madde 8- GTÜ Öğrenci Konseyi Seçim Kurulu
GTÜ Öğrenci Konseyi Seçim Kurulu, bir Rektör Yardımcısı veya Danışmanı başkanlığında üniversite
öğretim üyeleri arasından Rektör tarafından görevlendirilecek Başkan dahil 3 kişiden oluşur.
Madde 9- GTÜ Öğrenci Konseyi Seçim Kurulu'nun Görevleri
a) B/P/A, F/E/RBB Öğrenci Temsilcilerinin ve GTÜ Öğrenci Konseyi Başkanının seçim takvimini
belirlemek ve duyurmak,
b) Oylama Sistemini belirlemek, duyurmak ve seçim zamanında bu sistemin çalışır halde bulunması
için gerekli tedbirleri almak,
c) Geçerli/geçersiz oy tanımlarını yapmak,
d) Seçmen listelerini hazırlayıp duyurmak,
e) Öğrenci temsilcisi adaylarının başvurularının yapılmasını sağlamak ve adaylığa uygun olup
olmadıklarını inceleyerek uygun adayları duyurmak,
f) Öğrenci temsilci adaylarının Oylama Sistemine girişini sağlamak,
g) Seçimlerin düzenli ve güvenlik içinde yapılması için her türlü planlamayı yapmak,
h) Seçimlere yapılan itirazları inceleyip karara bağlamak,
i) Seçim sonuçlarını tutanaklar halinde Rektörlük Makamı'na sunmak.
Madde 10- Sandık Kurulları
GTÜ Öğrenci Konseyi Seçim Kurulu tarafından öğretim üyesi ve görevlileri arasından belirlenir.
Sandık Kurulları seçimlerin yürütülmesinden, seçimin bitiminde oyların hemen sayılmasından ve
sonucun bir tutanakla GTÜ Öğrenci Konseyi Seçim Kurulu’na iletilmesinden sorumludur.
Seçimlerde Uygulanacak Yöntem ve İlkeler
Madde 11- Bölüm/Program/Anabilim Dalı Öğrenci Temsilcileri bölüm/anabilim dalının kayıtlı
öğrencileri tarafından GTÜ Öğrenci Konseyi Seçim Kurulu’nun belirlediği Oylama Sistemine göre
yapılacak olan seçimle, seçime katılanların salt çoğunluğuyla bir defaya mahsus olmak üzere iki yıl
için seçilir. (Değişiklik: 05.12.2012 tarih ve 2012/34 oturum sayılı Senato Kararı)
Madde 12- Bölüm/Program/Anabilim Dalı Öğrenci Temsilcileri seçimlerinde, seçimin yapılabilmesi
için birinci tur seçimlerde seçimin yapıldığı bölüm/program/anabilim dalına kayıtlı öğrencilerin
(varsa ikinci öğretim öğrencileri dahil) en az % 60’ının, ikinci turda en az % 50’sinin seçimlere
katılması şarttır. İlk iki turda seçim yapılamazsa üçüncü turda katılma şartı aranmaz. İkinci ve üçüncü
turlara, ilk turda en çok oy alan 3 aday katılır.
Bölüm/Program/Anabilim Dalı Öğrenci Temsilcisinin seçilme niteliklerini kaybetmesi veya her hangi
bir nedenle süresi bitmeden görevinden ayrılması halinde kalan süreyi tamamlamak üzere, ilgili
bölüm/program/anabilim dalında bir ay içerisinde aynı usulle yeni bir temsilci seçilir.
Madde 13- Adaylık başvuruları GTÜ Öğrenci Konseyi Seçim Kurulu’nun belirlediği şekilde, seçim
tarihinden bir hafta öncesine kadar yapılır. GTÜ Öğrenci Konseyi Seçim Kurulu seçimlerden önce en
az 7 gün önce temsilci adaylarının adlarını ilan eder. Çift anadal program öğrencileri ancak kayıtlı
oldukları anadal bölümlerinde aday olmak üzere başvurabilirler ve oy kullanabilirler.
Madde 14- Seçimle ilgili tanıtım ve propaganda niteliğindeki her türlü ilan ve afişler, seçimlerden
önceki hafta içinde ve GTÜ Öğrenci Konseyi Seçim Kurulu tarafından ilan edilen süre boyunca,
bölümlerde bölüm başkanlarının, diğer yerlerde Rektörlüğün göstereceği yerlere asılabilir ve
seçimden önceki gün mesai saati bitimine kadar kaldırılır. Adayların tanıtım etkinlikleri, bu süre
içinde bölüm başkanlarının uygun göreceği mekan ve saatlerde düzenlenebilir.
Madde 15- Sandık Kurulu, seçim boyunca Oylama Sistemi’nin GTÜ Öğrenci Konseyi Seçim
Kurulu’nun belirlediği esaslar doğrultusunda işletilmesinden sorumludur. Oy verme işlemi seçim için
ilan edilmiş tarihlerin ilk günü saat 9:00’da başlar ve son günü saat 16:00’da tamamlanır.
Madde 16- Sayım işlemi seçim günü saat 16:00’da başlar ve kamuya açık olarak Sandık Kurulu
gözetiminde yapılır. Seçim sonuçları, Sandık Kurulu tarafından GTÜ Öğrenci Konseyi Seçim
Kurulu’na bir tutanakla bildirilir. Tutanakta seçime katılan öğrenci sayısı ve adayların aldıkları geçerli
oy sayıları belirtilir. Şartları sağlayarak Bölüm/Program/Anabilim Dalı Öğrenci Temsilcisi olmaya
hak kazanan öğrencilerin isimleri GTÜ Öğrenci Konseyi Seçim Kurulu’nca kapalı bir zarf içinde
tutanağa ek olarak teslim edilir.
Madde 17- Seçimlerle ilgili her türlü itiraz, seçim sonuçlarının ilanını izleyen ilk iş günü içinde GTÜ
Öğrenci Konseyi Seçim Kurulu’na yapılır. GTÜ Öğrenci Konseyi Seçim Kurulu gerekli incelemeleri
yaparak itirazları en geç iki gün içinde karara bağlar.
Madde 18- GTÜ Öğrenci Konseyi Seçim Kurulu seçimlerin yenilenmesi kararı alırsa, seçimler karar
tarihinden itibaren en geç dört gün içinde yenilenir.
Madde 19-F/E/RBB Öğrenci Temsilcisi B/P/A öğrenci temsilcilerince, kendi aralarından, seçime
katılanların salt çoğunluğuyla ve iki yıl için seçilir. F/E/RBB Öğrenci Temsilcisinin seçilme
niteliklerini kaybetmesi veya her hangi bir nedenle süresi bitmeden görevinden ayrılması halinde
kalan süreyi tamamlamak üzere, ilgili F/E/RBB’de bir ay içinde aynı usulle yeni bir temsilci seçilir.
Yeni temsilci seçilinceye kadar, F/E/RBB öğrenci temsilciliğine, GTÜ Fakülte/Enstitüsü/Rektörlüğe
Bağlı Birimdeki bölüm/program/anabilim dalı Öğrenci Temsilcileri Kurulu üyelerinin kendi
aralarından seçeceği bir üye vekalet eder. (Değişiklik: 05.12.2012 tarih ve 2012/34 oturum sayılı
Senato Kararı)
Madde 20- GTÜ Konseyi Başkanı, GTÜ Öğrenci Konseyi Genel Kurulu tarafından, kurul üyeleri
arasından, seçime katılanların salt çoğunluğuyla ve bir defaya mahsus olmak üzere iki yıl için seçilir.
Konsey Başkanı’nın seçilme niteliklerini kaybetmesi veya her hangi bir nedenle süresi bitmeden
görevinden ayrılması halinde kalan süreyi tamamlamak üzere bir ay içinde aynı usulle yeni bir başkan
seçilir. Yeni başkan seçilinceye kadar Öğrenci Konseyi Başkanlığına Öğrenci Konseyi Yönetim
Kurulu üyelerinin kendi aralarından seçeceği bir üye vekalet eder. (Değişiklik: 05.12.2012 tarih ve
2012/34 oturum sayılı Senato Kararı)
Madde 21- Her düzeyde seçilen temsilciler en geç dört gün içinde, GTÜ Öğrenci Konseyi Seçim
Kurulu Başkanı’nın daveti üzerine ve başkanlığında toplanarak bir üst kurula katılacak temsilciyi
seçerler. GTÜ Öğrenci Konseyi Seçim Kurulu Başkanı sonucu Rektörlüğe bildirir ve ilan eder.
Madde 22- Hazırlık programı B/P/A eğitiminden ayrı olarak yapılmasından dolayı, hazırlık sınıfı
öğrencileri kendi aralarında biri lisans diğeri lisansüstü olmak üzere Hazırlık Programı Öğrenci
Temsilcileri seçerler. Bu temsilciler, B/P/A Öğrenci Temsilcisi statüsündedirler. GTÜ Öğrenci
Konseyi’nde bu iki temsilciden birisi Hazırlık Programı Öğrenci Temsilcisi olarak görev alır.
ÜÇÜNCÜ KISIM
GTÜ Öğrenci Konseyi Organları
Madde 23- GTÜ Öğrenci Konseyi organları Madde-1’de belirtilen yönetmelik doğrultusunda “B/P/A
Öğrenci Temsilcisi”, “B/P/A Öğrenci Temsilcileri Kurulu”, “F/E/RBB Öğrenci Temsilcisi”, “Öğrenci
Konseyi Genel Kurulu”, “Öğrenci Konseyi Kurultayı Divan Kurulu”, “Öğrenci Konseyi Yönetim
Kurulu”, “Öğrenci Konseyi Denetleme Kurulu” ve “ Öğrenci Konseyi Başkanı”ndan oluşur.
Madde 24- GTÜ Öğrenci Konseyi organlarının görevleri ve bu görevleri icraya yönelik usuller
Madde- 1’de belirtilen yönetmelikte açıklanmıştır. Bu yönetmelik hükümlerine ek olarak Öğrenci
Konseyi Genel Kurulu’ndaki toplam üye sayısının, Öğrenci Konseyi Kurultayı Divan Kurulu ve
Öğrenci Konseyi’nin Yönetim Kurulu ve Denetleme Kurulu üyeleri için gerekli sayıdan az olması
durumunda Genel Kurul üyelerinden bir üyenin önerisiyle ve Öğrenci Konseyi Kurultayı’nda seçime
katılanların salt çoğunluğunun oyuyla B/P/A Öğrenci Temsilcilerinden gerekli sayıda temsilci
Denetleme Kurul üyeliğine seçilir. Bu şekilde Denetleme Kurul üyeliğine seçilen öğrenci temsilcileri,
diğer Genel Kurul üyeleriyle aynı görev, sorumluluk ve haklara sahip değildirler.
Madde 25- Öğrenci Temsilci Kurullarında ve GTÜ Öğrenci Konseyinde toplantı yeter sayısı üye tam
sayısının salt çoğunluğudur.
Madde 26- Öğrenci Temsilci Kurulları ve GTÜ Öğrenci Konseyi kararlarında, toplantıya katılanların
yarısından fazlasının oyu gerekir. Oyların eşit olması durumunda Öğrenci Konseyi Başkanı’nın oyu,
Başkanın olmadığı toplantılarda bu görevi yürüten başkan yardımcısının veya Yönetim Kurulu
üyesinin oyu belirleyicidir.
DÖRDÜNCÜ KISIM
Genel İlkeler
Madde 27- Öğrenci Temsilci Kurulları ve GTÜ Öğrenci Konseyi toplantılarında tutanak tutularak
alınan kararlar kayda geçirilir. Kararlar üyeler tarafından imzalanır. Tutanaklar ve hazırlanacak bütün
raporlar üniversite kamuoyuna açıktır.
Madde 28- Öğrenci Temsilci Kurulları, GTÜ Öğrenci Konseyi ve tüm Öğrenci Temsilcileri; çalışma
ve faaliyetlerini, GTÜ ile koordine etmek ve gerektiğinde GTÜ Yönetimi’nin onayını alarak,
yürürlükteki mevzuata uygun şekilde yürütmek zorundadırlar.
Madde 29- GTÜ Öğrenci Konseyi, görev süresinin sonunda, kendi görev dönemi içerisinde
gerçekleştirilen ve takip eden öğrenci temsilciliği dönemi için yapılması önerilen faaliyetleri içeren
bir raporu iki nüsha halinde Rektörlük Makamı’na sunar. GTÜ Yönetimi sözü geçen raporların bir
nüshasını bir sonraki dönem GTÜ Öğrenci Konseyi’ne ulaştırır. Yapılmış olan ve duyurusu yapılan
GTÜ Öğrenci Konseyi faaliyetleri elektronik ortamda öğrenci konseyi tarafından yayınlanır.
Ek Madde 1: Bu yönergenin ilgili maddeleri uyarınca seçilmiş olanların görevleri, Yükseköğretim
Kurulunca belirlenecek takvim, süre ve program esas alınarak gerçekleştirilecek seçim sonuçlarının
açıklanmasına kadar devam eder. (Değişiklik: 17.09.2014 tarih ve 2014/32 oturum sayılı Senato
Kararı)
Yürürlükten Kaldırılan Yönerge:
Madde 30- 02/12/2004 tarih ve 2004/12 oturum sayılı Gebze Teknik Üniversitesi Senato Toplantı
kararı ile kabul edilen “Gebze Teknik Üniversitesi Öğrenci Konseyi Yönergesi” yürürlükten
kaldırılmıştır.
Yürürlük
Madde 31- Bu Yönerge GTÜ Senatosu’nda onaylandığı tarihte yürürlüğe girer.
Yürütme
Madde 32- Bu Yönerge GTÜ Rektörü tarafından yürütülür.

T.C.
GEBZE TEKNİK ÜNİVERSİTESİ
LİSANS MUAFİYET VE İNTİBAK YÖNERGESİ
BİRİNCİ BÖLÜM
Amaç, Kapsam, Dayanak ve Tanımlar
Amaç
MADDE 1 – Bu yönergenin amacı, Gebze Teknik Üniversitesi'ne yeni kayıt yaptıran öğrencilerin
daha önce, uzaktan eğitim programları hariç, Gebze Teknik Üniversitesi dâhil olmak üzere
herhangi bir Yükseköğretim Kurumundan alıp başardığı derslerin muafiyet ve yarıyıl/yıl intibak
işlemleri ile ilgili esasları belirlemektir.
Kapsam
MADDE 2 – Bu yönerge, yatay/dikey geçiş yaparak veya af kanunundan yararlanarak
öğrenimlerine devam etmek isteyen, daha önce YÖK tarafından denkliği kabul edilen herhangi bir
yükseköğretim kurumunda öğrenci iken ilişiği kesilen veya mezun iken Gebze Teknik
Üniversitesi'ne yeniden kayıt yaptırmaya hak kazanan, benzeri durumda olup öğrenimlerine
devam edecek öğrencilerin daha önce alıp başarılı oldukları derslerden muafiyetleri ve
intibaklarıyla ilgili işlemleri kapsar.
Dayanak
MADDE 3 – Bu yönerge; 2547 Sayılı Yükseköğretim Kanununa, 24.04.2010 tarih ve 27561
sayılı Resmi Gazetede yayımlanan Yükseköğretim Kurumları’nda Önlisans ve Lisans
Düzeyindeki Programlar Arasında Geçiş, Çift Anadal, Yandal ile Kurumlar Arası Kredi Transferi
Yapılması Esaslarına İlişkin Yönetmeliğe ve Gebze Teknik Üniversitesi Lisans Eğitim ve Öğretim
Yönetmelikleri hükümlerine dayanılarak hazırlanmıştır.
Tanımlar
MADDE 4 – Bu yönergede geçen;
a)Üniversite: Gebze Teknik Üniversitesini,
b)Rektör: Gebze Teknik Üniversitesi Rektörünü,
c)Senato: Gebze Teknik Üniversitesi Senatosunu,
d)Birim: Gebze Teknik Üniversitesi Fakültelerini,
e)İntibak İşlemi: Gebze Teknik Üniversitesi'ne kayıt yaptıran öğrencilerin daha önce Gebze
Teknik Üniversitesi dâhil herhangi bir Yükseköğretim Kurumundan alıp başardığı ve muaf
sayıldığı derslere göre devam edecekleri yarıyıl/yılı belirleme işlemini,
f)Muafiyet: Daha önce alınmış ve başarılmış ders/derslerin yerine, kredi ve içerik uyumuna göre
müfredatta bulunan ders/derslerin denkliğinin kabul edilmesi durumunu,
g)Muafiyet ve İntibak Komisyonu: İlgili Birimler tarafından oluşturulan muafiyet ve intibak
taleplerinin incelendiği en az üç üyeden oluşan komisyonu,
h)AGNO: Ağırlıklı Genel Not Ortalamasını,
ı)DO: Dönem Ortalamasını,
j)KDGO: Koşullu Ders Geçme Ortalamasını,
k)YÖK: Yükseköğretim Kurumunu ifade eder.
İKİNCİ BÖLÜM
Başvuru, Muafiyet ve İntibak ile İlgili Esaslar, Hazırlık Sınıfı Muafiyeti, Dikey Geçiş
Muafiyeti ve Farklı Kurumlarda Öğrenim
Başvuru Esasları
MADDE 5 – Başvuru sürecinde uyulması gereken esaslar şu şekildedir:
a) Başvurular, Üniversiteye kayıt hakkı kazanan öğrencilerin, daha önce devam ettikleri
yükseköğretim programında başarılı oldukları derslerden “muaf” olmaları ve diğer
yükseköğretim kurumlarından aldıkları derslerin geçer notlarının “muaf” olarak
değerlendirilmesi “şartıyla” gerçekleştirilir. Başvurular, şahsen veya resmî vekiller tarafından
elden yapılmalıdır.
b) Başvuru işlemi öğrencilerin, daha önce öğrenim gördüğü yükseköğretim kurumu
tarafından onaylanmış ders içeriklerinin ve not döküm belgelerinin “aslı” ile birlikte ilgili
Birime sunmaları ile başlar. Öğrenciler, daha önce almış ve başarmış oldukları ders/dersler
karşılığında hangi ders/derslerden “muaf” olmak istediklerini, başvuru dilekçelerinde
belirtmek zorundadırlar.
c) Birim yetkilileri, ilgili Muafiyet ve İntibak Komisyonu üyelerini, başvuru ile ilgili karar
almak üzere toplantıya çağırır. Komisyon kararları, Birim(lerin) Yönetim Kurullarında
konuşulmak üzere ilgili Birimlere sunulur. Öğrencinin başvurusunu takip eden 10 iş günü
içerisinde Muafiyet ve İntibak Komisyonu üyeleri, değerlendirme kararlarını açıklar.
d) YÖK Evrak Tarih ve Sayısı: 20.02.2024-E.141514 yazısında aşağıdaki ibare yer
almaktadır:
Öğrencilerin daha önce aldıkları ve başarılı oldukları derslerin muafiyet işlemlerinde süre
sınırlamasının olmamasına ve daha önce aldıkları derslerin muafiyetine ilişkin işlemlerin
yükseköğretim kurulunun ilgili kurulları tarafından karara bağlanmasına,
e) Muafiyet için ilgili dersten başarılı olmak yeterlidir; öğrencilerin başarı derecesine
bakılmaz. Öğrenciler, daha önce almış ve başarmış oldukları birden fazla derse karşılık
muadil ders/derslerden muafiyet isteğinde bulunabilirler.
Muafiyet ve İntibak İle İlgili Esaslar
MADDE 6 – Muafiyet ve İntibak işlemlerinde uyulması gereken esaslar şu şekildedir:
a) Muafiyet başvuruları, ilgili Birim Muafiyet ve İntibak Komisyonlarınca değerlendirilir ve
ilgili Birim Yönetim Kurullarınca karara bağlanır.
b) Başvurular ile ilgili Yönetim Kurulu kararları başvuru sahiplerine tebliğ edilir.
c) Yönetim kurulu kararlarında öğrencinin intibak ettirildiği sınıf, daha önce alınan dersin
kodu, adı, kredisi ve başarı notu ile muaf olunan dersin adı, kodu, kredisi ve başarı notu
belirtilir.
d) Muafiyet ve intibak işlemleri not dönüşümüne göre Gebze Teknik Üniversitesi’ndeki
karşılığı CC ve üzeri olan derslerin intibakı yapılır.
e) Muafiyeti istenen dersin zorunlu veya seçmeli olması durumuna bakılmaksızın, başarılı
olmuş olmak şartıyla, ders içeriği uyumu/yeterliliği, kredisi ve bölüm/program eşdeğerliliği
dikkate alınarak karar verilir. Birden fazla tekrarlanan dersler için en son alınan başarı notu
esastır.
f) Öğrencinin daha önce öğrenim gördüğü iki farklı yükseköğretim kurumundan sonuncusu
tarafından muafiyet verilen ders/derslerden muaf olmak istemesi durumunda, son
yükseköğretim kurumundaki ders içerikleri esas alınır. Bu içerikler ve kredi uyumları
incelenmeden başka bir üniversite tarafından yapılan muafiyet işlemi değerlendirmeye
alınmaz.
g) Daha önce eşdeğer veya benzer bölümden bazı ders/dersleri alan, denkliği bölüm veya
program başkanlığının önerisi ve Birim Yönetim Kurulunca tanınarak muaf tutulan
ders/derslerin muafiyet işlemlerinde harfli not muafiyeti uygulanır ve muaf olunan derslerin
notları DO, KDGO ve AGNO hesabında değerlendirmeye alınır.
h) Dikey geçiş sınavı ile lisans programlarına yerleşen öğrencilerin önlisans programlarına
kayıtlıyken aldıkları ve lisans programlarına dikey geçişleriyle muafiyet verilerek intibakı
yapılan dersleri için harfli not muafiyeti uygulanır. Bu derslerin harf notları DO, KDGO VE
AGNO hesaplamalarına katılır.
ı) İçerikleri üniversitelere göre değişmeyen Türk Dili, Atatürk İlkeleri ve İnkılâp Tarihi ile
Yabancı Dil derslerinin kredili olup olmadığına bakılmaksızın dersleri almış ve yeterli
başarıyı göstermiş öğrencinin muafiyet işlemleri yapılır. Başvuruda bulunan öğrencilerin not
döküm belgelerinde ilgili dersler için not aralıkları bulunmadığı durumlarda, başarılmış
olunan bu derslerin not dönüşümü CC olacak şekilde gerçekleştirilir.
j) Muaf derslerin kredi toplamı, ders programında gösterilen yarıyıl kredi yükünün
%70’inden fazla ise öğrenci bir üst yarıyıla intibak ettirilir. Alınmayan/Muafiyet verilmeyen
dersler öncelikle alınmalıdır.
k) Muafiyet ve intibak işlemlerinin sonuçlarına yönelik itirazlar, işlemlerin kesinleşip
öğrenciye bildirildiği tarihten itibaren en geç beş iş günü içinde ilgili Birime yapılır.
l) Muafiyet talebi ilgili Yönetim Kurulu tarafından karara bağlanıncaya kadar öğrenci,
muafiyet talebinde bulunduğu ders/derslere devam etmekle yükümlüdür.
Hazırlık Sınıfı Muafiyeti
MADDE 7 – Gebze Teknik Üniversitesi'ne kayıt yaptıran öğrencilerin Hazırlık Sınıfından
muaf olabilmeleri için, o yılki akademik takvimde ilan edilen İngilizce Yeterlilik Sınavında
başarılı olmaları veya Senato tarafından eşdeğerliği kabul edilen uluslararası sınavlardan
geçerli puanı elde etmeleri gerekir. Bu koşulları sağlayan öğrenciler lisans programlarına
başlayabilirler. Başarısız olan öğrenciler Hazırlık Sınıfına devam ederler.
Dikey Geçişe İlişkin Esaslar
MADDE 8 – Lisans programına intibakı yapılan öğrencilere, önlisans eğitimi sırasında almış
oldukları derslerden eşdeğer kabul edilenler için ilgili Muafiyet ve İntibak Komisyonlarının
değerlendirmesi ve ilgili Birim Yönetim Kurullarının kararı ile muafiyet verilir. Öğrencinin
alması gereken derslere göre programa kaydı yapılarak, eğitime devam hakkı verilir. Dikey
Geçiş Sınavı ile lisans programlarına kayıt yaptırma hakkı kazanan öğrencilerin lisans
programına başlayabilmeleri için, o yılki akademik takvimde ilan edilen İngilizce Yeterlilik
Sınavına girip başarılı olmaları veya Senato tarafından eşdeğerliliği kabul edilen uluslararası
sınavlardan geçerli puanı elde etmeleri gerekir. Bu koşulu sağlamayan öğrenciler İngilizce
Hazırlık sınıfına devam ederler. Yabancı Dil koşulunu sağlayarak Lisans öğrenimine başlama
hakkı elde eden öğrencilerin önlisans eğitimi sırasında almış oldukları derslerden eşdeğer
kabul edilenler için ilgili Muafiyet ve İntibak Komisyonlarının değerlendirmesi ve ilgili Birim
Yönetim Kurullarının kararı ile muafiyet verilir. Öğrencinin alması gereken derslere göre
programa kaydı yapılarak, eğitime devam hakkı verilir.
Başka Kurumlarda Öğrenim
MADDE 9 – Gebze Teknik Üniversitesi programlarından birinde kayıtlı iken, YÖK
tarafından denkliği kabul edilen başka bir yükseköğretim kurumunun programlarında özel
öğrenci statüsünde ders alan veya uluslararası değişim programları ile yurtdışında öğrenim
gören Üniversite öğrencileri için harf notları karşılıkları işlenir. Öğrencilerin diğer
yükseköğretim kurumlarından alacağı derslerin, bu kurumlarda eğitime başlanmadan önce,
ilgili Birim Yönetim Kurulu kararıyla kabul edilmiş olması gerekir.
ÜÇÜNCÜ BÖLÜM
Hüküm Bulunmayan Haller
MADDE 10 – Bu yönergede hüküm bulunmayan hallerde; ilgili diğer mevzuat hükümleri ile
YÖK, Senato ve ilgili Birim Yönetim Kurulu kararları uygulanır.
Yürürlük
MADDE 11 – Bu yönerge, Gebze Teknik Üniversitesi Senatosunda kabul edildiği tarihte
yürürlüğe girer.
Yürütme
MADDE 12 – Bu yönergeyi Gebze Teknik Üniversitesi Rektörü yürütür.
GEÇİCİ MADDE – Bu yönergenin kabul tarihinden önce alınan muafiyet ve intibaklar
hakkındaki Senato kararları yürürlükten kaldırılmıştır.

T.C.
GEBZE TEKNİK ÜNİVERSİTESİ
MEZUNİYET BELGESİ İLE DİPLOMA VE DİPLOMA
DEFTERİNİN DÜZENLENMESİNDE UYULACAK
ESASLARA İLİŞKİN YÖNERGE
Kapsam
Madde 1 – Bu yönerge; Gebze Teknik Üniversitesi (GTÜ) Önlisans/Lisans Öğretim ve Sınav
Yönetmeliği, GTÜ Lisansüstü Eğitim ve Öğretim Yönetmeliği, GTÜ Çift Ana Dal Programı Yönergesi
ve GTÜ Yan Dal Programı Yönergesi uyarınca açılan önlisans/lisans, lisansüstü, yandal ve çift ana dal
programlarını bitirenler için hazırlanacak mezuniyet belgeleri, diplomaları ve sertifikaları ile diploma
defterlerinin düzenlenmesine ilişkin esasları belirlemek için hazırlanmıştır.
Madde 2- Bu yönerge; Gebze Teknik Üniversitesinde öğrenim gören öğrencileri ve eğitim-
öğretimin sonunda verilecek belgeleri kapsar.
Diplomalar
Madde 3 – (1) Öğrenim gördükleri programların koşullarını yerine getirerek mezuniyet hakkı
kazanan öğrencilere, Öğrenci İşleri Daire Başkanlığı tarafından aşağıda tanımlanan diplomalar
düzenlenir.
a) 2 yıllık (dört yarıyıllık) eğitim ve öğretim yapılan meslek yüksekokullarının önlisans veya ön
lisans çift ana dal programlarını bitirenler, “Önlisans Diploması”nı;
b) En az dört yıllık (sekiz yarıyıllık) eğitim ve öğretim yapılan fakültelerde; ilk dört yarıyılın
(ilk iki yılın) derslerinin tümünü başaran, genel not ortalaması en az 2.00 olan ve öğrenim gördüğü
programı tamamlamayacağını dilekçelerinde belirterek önlisans diploması talep eden öğrenciler,
“Önlisans Diploması”nı;
c) Dört yıllık (sekiz yarıyıllık) eğitim ve öğretim yapılan fakültelerin lisans veya çift ana dal
programlarını bitirenler, “Lisans Diploması”nı;
Lisansüstü öğrenimin;
ç) Tezsiz yüksek lisans programını bitirenler, “EK-4” örneğindeki, “Tezsiz Yüksek Lisans
Diploması”nı,
d) Tezli yüksek lisans programını bitirenler, “EK-5” örneğindeki, “Tezli Yüksek Lisans
Diploması”nı,
e) Doktora programını bitirenler, “EK-6” örneğindeki “Doktora Diploması”nı,
almaya hak kazanırlar.
Önlisans diploması alan öğrencilerin; ÖSYM tarafından tekrar, önlisans diploması aldıkları
lisans programına yerleştirilmeleri halinde; almış oldukları dersleri saydırabilmeleri için önlisans
diplomalarını iade etmeleri gerekir.
Zorunlu ve isteğe bağlı yabancı dil hazırlık sınıflarında geçen öğretim süresi, yukarıda belirtilen
sürelere dahil değildir.
Geçici Mezuniyet belgesinin düzenlenmesi
Madde 4 – (1) Diploması henüz düzenlenmemiş Ön lisans/ Lisans/ Lisansüstü / Tamamlama
mezunlarına, istekleri üzerine bir yıl geçerliliği olan “Geçici Mezuniyet Belgesi” verilir. Mezuniyet
belgeleri, diploma metni esas alınarak bir nüsha düzenlenir.
(2) Geçici mezuniyet belgesi ilgili fakültenin dekanı/ meslek yüksekokulu müdürü/enstitü
müdürü tarafından imzalanır.
(3) Meslek Yüksekokulu Müdürü/Dekan/Enstitü Müdürü belgenin imzalanacağı tarihte
görevlendirme izin vs. sebeplerden dolayı yoksa yerine vekalet eden kişi tarafından imzalanır.
(4) Diploması hazır olan öğrenciye Geçici mezuniyet belgesi verilmez. Doğrudan diploması
verilir. Geçici mezuniyet belgesi süreli olduğu için öğrenci diplomasını alırken geri istenmez.
Geçici Mezuniyet belgesinin kaybedilmesi
Madde 5 – Mezuniyet belgelerini kaybedenlere, ikinci nüshası talep edilmesi halinde verilir.
Yandal Sertifikası
(1)- Kayıtlı olduğu anadal programında öğrenimine devam ederken başka bir bölümde açılan
yandal programına kayıt yaptıran ve bu programdaki dersleri başarıyla bitiren öğrencilere örneği EK-
10 da gösterilen “Yandal Sertifikası” verilir.
(2)- Yandal programını bitiren öğrencinin sertifikasını alabilmesi için anadal programından
mezun olması gerekir.
Yandal sertifikasının kaybı durumunda bu yönergenin 15.maddesinde yer alan, diplomanın
kaybedilmesi halinde uyulması gereken esaslar geçerlidir.
Diploma bilgileri
Madde 6 – (1) Senatodan geçen diploma örneğine göre aşağıdaki bilgiler yer alarak hazırlanır.
Diplomanın ön yüzünde:
a) Üniversitenin adı
b) “Diploma” başlığı
c) Öğrencinin adı soyadı
ç) Bitirilen bölüm ve/veya anabilim dalı/programı
d) Mezun olunan programın derecesi (ön lisans, lisans, yüksek lisans, doktora)
e) Sahip olunan hak ve yetkiler
f) Diplomanın sol alt köşesinde ilgili meslek yüksekokulu müdürü, dekan veya Enstitü
müdürünün, sağ alt köşesinde ise Gebze Teknik Üniversitesi Rektörü’nün adı, soyadı ve imzası yer alır.
g) Diploma tarihi: Mezuniyet tarihi esas alınarak gün (iki hane) . ay (iki hane) . yıl (dört hane)
formatında yazılır.
Diplomanın arka yüzünde:
a) Mezun olan kişinin; T.C. kimlik numarası,
b) Adı-soyadı,
c) Mezuniyet tarihi
ç) Diploma no
d) Düzenlenme tarihi
e) Diplomayı düzenleyenin adı, soyadı, imzası,
f) Gebze Teknik Üniversitesi Öğrenci İşleri Daire Başkanının imzası yer alır.
g) Diplomalar düzenlenme tarihindeki MERNİS sisteminde yer alan kimlik bilgileri esas alınarak
düzenlenir.
Diploma Numaraları;
- İlk kod: Meslek Yüksekokulu, Fakülte, Enstitü kod numarasını,
- İkinci kod : Öğretim düzeyi kod numarasını,
- Üçüncü kod : Çift anadal programını tamamlayan öğrenciler için ÇAP, Tamamlama programını
tamamlayan öğrenciler için TAM kodu
- Dördüncü kod: Ön lisans, Meslek Yüksekokulu program numarasını, Lisans, Fakülte program
numarasını, Lisansüstü, Lisansüstü öğretim düzeyi ve enstitü numarasını gösterir.
(2) Diplomada unvan, Yükseköğretim Kurulu Başkanlığı’nın kararları doğrultusunda belirtilen
programlar için yazılır.
(3) Diplomada yabancı uyruklu mezun öğrenciler için de aynı bilgiler bulunur, fakat T.C. Kimlik
numarası yerine yabancı kimlik numarası yer alır. Yüksek Lisans Programları mezunlarının
diplomalarında tezli/tezsiz ibaresi yer alır.
Diplomada yer almayacak hususlar
Madde 7 – (1) Mezuniyet belgesi, diploma ve duplikata (ikinci nüsha) da fotoğraf yer almaz.
(2) İkinci öğretim uygulaması yapılan programlardan mezun olanların diplomalarında, ikinci
öğretim programlarından mezun oldukları belirtilmez.
(3) Diplomada mezuniyet ortalaması belirtilmez.
Diplomaların şekli
Madde 8 – Diplomalar, Senato tarafından belirlenen şekilde hazırlanır.
Diploma dili
Madde 9 – Diplomalar, Türkçe ve İngilizce olarak yazılır.
Diplomaların hazırlanması
Madde 10 – (1) Öğrenci İşleri Daire Başkanlığı tarafından hazırlanan diploma, diploma
defterine işlenir ve imza için önce meslek yüksekokulu müdürü/dekan/Enstitü müdürüne ardından
Gebze Teknik Üniversitesi Rektörlüğüne sunulur. İmzalar tamamlandıktan sonra soğuk damgayla
mühürlenir.
(2) Rektörlük, varsa düzeltme veya eksikliği tamamlama yahut yeniden hazırlanmak üzere,
diplomaları Öğrenci İşleri Daire Başkanlığı’na iade eder.
(3) Diplomanın aslına uygun bir sureti öğrenci işleri daire başkanlığında saklanır.
Diploma numaraları ve defter sayfa numaraları
Madde 11 – Diploma numaraları ile diploma defterlerinin sayfa numaraları, her yıl yeniden
başlatılmayıp devam ettirilir.
Diplomada İmza
Madde 12 – (1) Diplomalar, düzenleme tarihinde görevde bulunan Rektör, Dekan, Müdür
tarafından imzalanır.
(2) İmza, mavi mürekkepli kalemle atılır.
(3) Diplomaların arka kısmında Öğrenci İşleri Daire Başkanının ve diplomayı hazırlayan
memurun imzası bulunur.
Diplomaların onaya sunulması
Madde 13 – Diplomalar, öğrencinin mezun olduğu tarihten itibaren en geç bir yıl içinde
Öğrenci İşleri Daire Başkanlığı tarafından hazırlanarak, Gebze Teknik Üniversitesi Rektörlüğü’nün
onayına sunulur.
Diploma Teslimi
Madde 14 – (1) Diploma öğrencinin kendisine; noter yoluyla vekâlet verdiği resmi vekiline
teslim edilir.
(2) Posta veya kargo gibi yollarla diploma teslimi yapılmaz.
(3) Vefat eden mezun öğrencinin diploması, istekleri halinde veraset ilamını ilk ibraz eden
kanuni mirasçısına verilir.
(4) Diploma teslim edilirken arka yüzünde yer alan Öğrenci İşleri Dairesi Başkanının imzası
üzerine ıslak mühür vurulur.
(5) Diplomanın bir fotokopisi dosyalarda saklanır.
Diplomanın Kaybedilmesi
Madde 15 – (1) Diplomasını kaybeden kişi, ulusal gazetelerden birine kayıp ilânı verir ve
kayıp ilanının çıktısı, dilekçe, başvuru formu ve Nüfus Cüzdan Sureti ile diplomasını almış olduğu
ilgili Meslek Yüksekokulu/ Dekanlık/ Enstitüye başvurur.
(2) Tahribata uğraması nedeniyle orijinal şekli ibraz edilen diploma için ilan şartı aranmaksızın
aynı yol izlenerek ikinci nüshaları verilir.
(3) Diploma tahribata uğradığı için yeni diploma isteyenler, diplomanın aslını göstermek
zorundadırlar. İlgili Yönetim Kurulunun onayı ile tahribatı nedeniyle ikinci nüsha diploma
hazırlanması uygun görülür ise öğrenciye ikinci nüsha diploma hazırlanır ve tahribat gören diploma
iptal edilerek diploma dosyalarına konulur.
(4) İkinci nüsha diploma aslına uygun olarak hazırlanır ve düzenlendiği tarihteki ilgili
yöneticiler tarafından imzalanır.
(5) İkinci nüsha olduğu belirtilerek düzenlenen diplomanın, ön sol üst köşesinde
“DUPLİKATA (İkinci Nüsha)” ve arka sağ alt köşesinde ilgili Yönetim Kurulu Kararı ile birlikte
“Kaybı/Tahribatı Nedeniyle İkinci Nüshası Düzenlenmiştir.” ibaresi yer alır ve yeniden hazırlandığı
tarih yazılır.
(6) İkinci nüsha diplomanın tesliminde bu yönergenin 14.maddesinde yer alan diploma teslimi
ile ilgili esaslara uyulur.
(7) Duplikatasını (ikinci nüsha) kaybedenlere aynı usul ve esaslar uygulanmak suretiyle yine
ikinci nüsha diploma verilir. Duplikata kaçıncı kez verilirse verilsin üzerinde “ikinci nüsha” ifadesi yer
alır.
(8) Diplomanın kaybolması ve/veya kullanılmayacak derecede tahrip olması durumunda,
ikincisini almak için gerekli prosedürü yerine getirmedikçe mezuniyetine ilişkin herhangi bir belge
verilmez.
(9) Gebze Teknik Üniversitesi adı ile ikinci nüsha diploma talep edenlere; ikinci nüsha
diplomanın talep edildiği tarihte kullanımda olan GTÜ diplomasının ikinci nüshası verilir.
Diploma Eki
Madde 16 - (1) Diploma eki, kayıtlı oldukları programları başarıyla tamamlayan öğrencilere
diploma ile birlikte verilen ve formatı Avrupa Komisyonu, Avrupa Konseyi ve UNESCO/CEPES
tarafından geliştirilen modeli temel alan bir belgedir.
(2) Diploma eki, diplomanın akademik ve profesyonel anlamda tanınmasını kolaylaştırır, ancak
diplomanın yerini alamaz ve uluslararası akademik tanınırlığı garanti etmez.
(3) Diploma eki, Öğrenci İşleri Dairesi Başkanı tarafından imzalanır.
(4) Mezun olan önlisans, lisans, lisansüstü öğrencilerine ücretsiz ve İngilizce olarak verilir.
Mahkeme kararına dayalı nüfus kaydı değişikliği
Madde 17 – (1) Mahkeme kararına dayalı nüfus kaydı değişikliği, diplomanın arkasına şerh
düşülüp tarih konularak, Gebze Teknik Üniversitesi Öğrenci İşleri Daire Başkanı imzası ile imzalanır
ve ıslak mühür vurulur.
(2) Onay işleminin yapılabilmesi için ilgili Yönetim Kurulu Kararı, nüfus cüzdanı, mahkeme
kararının noterden onaylı fotokopileri ve şerh düşülecek diploma Öğrenci İşleri Daire Başkanlığı’na
teslim edilir.
Yürürlükten Kaldırılan Mevzuat
Madde 18- Bu yönergenin Üniversite Senatosunda kabul edildiği tarihten itibaren, 04.05.2016
tarih ve 2016/04 oturum sayılı Üniversite Senatosu kararı ile kabul edilen Diploması Tahribata
Uğrayanlar ve Diplomasını Kaybedenler İçin İkinci Nüsha Diploma Verilme Koşullarına ilişkin
düzenleme yürürlükten kalkar.
Yürürlük
Madde 19 – Bu yönerge, Gebze Teknik Üniversitesi Senatosu tarafından kabul edildiği tarihten
itibaren yürürlüğe girer.
Yürütme
Madde 20 – Bu yönergeyi, Gebze Teknik Üniversitesi Rektörü yürütür.
Hüküm Bulunmayan Haller
Bu yönergede hüküm bulunmayan hallerde, ilgili diğer mevzuat hükümleri, YÖK, Senato ve
Üniversite Yönetim Kurulu Kararı uygulanır.
GEÇİCİ MADDE 1 – 04 Kasım 2014 tarih ve 29165 sayılı Resmi Gazete de yayınlanan karar
ile 2809 sayılı kanuna eklenen GEÇİCİ MADDE 45-de yer alan “Bu Kanunun yürürlüğe girdiği tarihte
Gebze Yüksek Teknoloji Enstitüsünde (GYTE) kayıtlı bulunan öğrencilere verilecek mezuniyet
belgeleri ile diplomalar, istekleri hâlinde Enstitünün adıyla Gebze Teknik Üniversitesi tarafından
verilir.” uyarınca diplomalarını GYTE adıyla almak isteyen öğrencilere GTÜ Dekan/Enstitü Müdürü
ve Rektörü tarafından onlaylanmış; 04 Kasım 2014 tarihinde kullanımda olan ve örneği “EK-11)a, EK-
11)b, EK-11)c” de yer alan GYTE diploması verilir.
GEÇİCİ MADDE 2 – Diplomasını Gebze Yüksek Teknoloji Enstitüsü adıyla almış olup;
diplomasını kaybeden ve ikinci nüsha (duplikata) diploma talep eden öğrencilere “Gebze Teknik
Üniversitesi Mezuniyet Belgeleri ile Diploma ve Diploma Defterlerinin Düzenlenmesinde Uyulacak
Esaslara İlişkin Yönerge”nin 15.maddesindeki esaslar dikkate alınarak; 04 Kasım 2014 tarihinde
kullanımda olan ve örneği “EK-11)a, EK-11)b, EK-11)c” de yer alan GYTE diplomasının duplikatası
verilir.
EKLER:
Ek1-Önlisans Diploması
Ek 2a,2b,2c,2d-Çift Anadal ve Lisans Diploması
Ek 3– Mühendislik Tamamlama Diploması
Ek 4- Tezsiz Yüksek Lisans Diploması
Ek 5- Tezli Yüksek Lisans Diploması
Ek 6- Doktora Diploması
Ek 7a,Ek 7b-Lisans Geçici Mezuniyet Belgesi
Ek 8a, Ek 8b-Mühendislik Tamamlama Geçici Mezuniyet Belgesi
Ek 9-Lisansüstü Geçici Mezuniyet Belgesi
Ek 10-Yandal Sertifikası
Ek 11- a) GYTE lisans diploması
b) GYTE yüksek lisans diploması
c) GYTE doktora diploması

T.C
GEBZE TEKNİK ÜNİVERSİTESİ
ERASMUS ÖĞRENCİ VE PERSONEL DEĞİŞİM
YÖNERGESİ
Amaç ve Kapsam
Madde 1 – Bu yönergenin amacı Erasmus+ Programı kapsamında, Gebze Teknik Üniversitesinden programa dâhil olan
yükseköğretim kurumlarına ve işletmelere eğitim- öğretim amacıyla gidecek olan personel ve öğrencilere ilişkin
konuları düzenlemektir.
Tanımlar
Madde 2 –
Üniversite : Gebze Teknik Üniversitesi
Birim : Fakülte, Enstitü, Bölüm, İdari Birim
Komisyon : Erasmus+ değişiminden yararlanacak öğrenci ve personelin seçimiyle ilgili komisyonu,
Erasmus : Erasmus+ Programının yükseköğretim ile ilgili alt programı,
Ulusal Ajans : Avrupa Birliği Eğitim ve Gençlik Programları Merkezi,
Kurumlararası anlaşma (Interinstitutional Agreement): Üniversite birimleri ile Erasmus+ kapsamındaki
üniversitelerin birimleri arasında yapılan öğrenci / personel değişim anlaşması,
Öğrenim anlaşması (Learning Agreement):
a) Öğrenim hareketliliği için öğrencinin gideceği üniversite, alacağı dersler ve bu derslerin kredilerini içeren, öğrencinin
kendisi ve her iki yükseköğretim kurumunun Bölüm ve/veya Kurum Erasmus Koordinatörleri tarafından imzalanan
anlaşma,
b) Staj hareketliliği için stajın niteliğini ifade eden ve öğrenci bilgilerini içeren, GTÜ Bölüm ve/veya Kurum Erasmus
Koordinatörleri ile kabul eden kurum tarafından imzalanan anlaşma,
Erasmus Öğrenci Beyannamesi (Erasmus Student Charter): Erasmus değişimine katılacak öğrenciye Üniversiteden
ayrılmadan önce verilen ve öğrencinin hak ve yükümlülüklerini belirten belge,
Koordinatörlük : Gebze Teknik Üniversitesi Erasmus Kurum Koordinatörlüğü
Bölüm Koordinatörlüğü: Gebze Teknik Üniversitesi Erasmus Bölüm Koordinatörlüğünü
ifade eder.
DEĞİŞİMDEN YARARLANMA KOŞULLARI
Madde 3-
3.1. Erasmus+ Programı kapsamında öğrenci ve personel ders verme hareketliliği yapılabilmesi için öncelikle kurumlar
arası anlaşmanın yapılmış olması ve anlaşmanın öğrenci/personel seçim süreci için belirlenen başvuru ilan tarihinden
önce Koordinatörlüğe sunulmuş olması gerekmektedir. Öğrenci staj ve personel eğitim alma hareketliliği için kurumlar
arası anlaşma zorunluluğu bulunmamaktadır.
Yükseköğretim kurumu isterse kurumlar arası anlaşma formatını, staj ve personel eğitim alma faaliyetini de içerecek
şekilde geliştirip bu faaliyetlerini de kurumlar arası anlaşmaya bağlayabilir.
3.2. Proje bütçesi, Avrupa Birliği Eğitim ve Gençlik Programları Merkezi tarafından her proje dönemi için hazırlanan
“Erasmus Uygulama El Kitabı”nda belirtilen tarihlerde gerçekleştirilen faaliyetler için tahsis edilir.
Madde 4 –
4.1. Öğrenci, yükseköğretim kurumu bünyesindeki örgün eğitim kademelerinin herhangi birinde bir yükseköğretim
programına (Lisans / Yüksek Lisans / Doktora) kayıtlı ve yeterli sayıda AKTS kredi yükü bulunan tam zamanlı bir
öğrenci olmalıdır. İngilizce hazırlık sınıfı öğrencileri başvuru yapamaz. Yeni mezunların hareketliliği Koordinatörlük
tarafından Rektörlük onayı ile düzenlenir.
4.2. Programa başvuracak lisans ve lisansüstü öğrencileri için kabul edilecek minimum genel not ortalaması Avrupa
Birliği Eğitim ve Gençlik Programları Merkezi tarafından her proje dönemi için hazırlanan “Erasmus Uygulama El
Kitabı”nda belirtilen ortalamaya göre belirlenir ve ilan edilir.
4.3. Öğrenci/personel, Koordinatörlük tarafından belirlenen ve ilan edilen tarihler arasında Erasmus Koordinatörlüğüne
başvuruda bulunur. Başvurularda öğrenci için akademik danışman ile bölüm koordinatörü; personel bölüm
başkanı/birim amirinin bilgisi ve onayı bulunması mutlaka gerekmektedir.
4.4. Öğrencinin GTÜ Yabancı Diller Bölümü tarafından yapılan yabancı dil sınavından 100 tam not üzerinden en az 70
puan alması veya ÖSYM tarafından yapılan ve eşdeğerliği kabul edilen bir sınavdan 70 muadili bir puan alması
gerekmektedir. Sınav sonuçları Üniversite Senatosu tarafından kabul edilen süreler için geçerlidir.
4.5. Bir önceki proje döneminde seçilmesine rağmen hibe yetersizliğinden veya başka sebeplerle gönderilemeyen
öğrencinin/personelin hakları bir sonraki projeye “kazanılmış hak” olarak devredilemez. Programa katılacak
öğrenci/personel her sözleşme döneminde yeniden değerlendirilir ve seçilir.
4.6. Yurt dışında ders verme veya eğitim alma hareketliliğine katılmak isteyen akademik veya idari personelin, tam/yarı
zamanlı olarak istihdam edilmiş ve kurumda fiilen görev yapmakta olan akademik veya idari personel olması gerekir.
4.7. Ders verme ve eğitim alma hareketliliğinde faaliyet süresi seyahat hariç en az 2 (iki) iş günü ve en fazla 2 (iki) ay
olarak belirlenmiştir. Ders verme hareketliliğinde en az haftalık 8 (sekiz) ders saati faaliyet gerçekleştirilmiş olması
gerekmektedir. Erasmus Koordinatörlüğü öğrenci ve personel seçimlerinden önce ilan edilmek şartıyla farklı bir azami
süre belirleyebilir.
BAŞVURULARIN DEĞERLENDİRİLMESİ
Madde 5-
5.1. Başvurular, Rektörlük tarafından görevlendirilen Erasmus Kurum Koordinatörünün başkanlığında üye sayısı tek
sayıda olmak üzere en az 3 kişiden oluşturulan komisyon tarafından değerlendirmeye alınır.
5.2. Komisyon, başvuruların değerlendirilmesi sürecinin şeffaf ve tarafsız bir şekilde yürütülmesinden sorumludur.
5.3. Komisyon, öğrenci ve personel başvurularını Avrupa Birliği Eğitim ve Gençlik Programları Merkezi tarafından her
proje dönemi için hazırlanan “Erasmus Uygulama El Kitabı”ndaki seçim kriterlerine göre değerlendirir.
5.4. Değerlendirme sonuçları, Erasmus+ programına başvuran bütün öğrenci ve personelin aldıkları puanları ve
asil/yedek aday listelerini içerecek şekilde ilgili web sayfalarında ve bölüm ilan panolarında duyurulur.
5.5. Değerlendirme sonuçları ilan edildikten sonra öğrencilere yerleştirildiği üniversiteyi onaylamak veya hakkından
vazgeçmek için bir süre tanınır. Bu süre başvuru ilanında öğrencilere duyurulur. Belirtilen süre içerisinde kazandığı
üniversiteye gideceğini onaylamayan öğrencinin hakkından vazgeçtiği kabul edilip yerine ilk sırada bekleyen yedek
öğrenci yerleştirilir.
5.6. Mülga.
5.7. Erasmus+ Personel Hareketliliğinden faydalanacak akademik ve idari personelin bir yabancı dil sınavından alması
gerekli asgari dil puanları şöyledir:
1.Ders Verme Hareketliliği:
- Öğretim Üyeleri/Elemanları: 80 (YDS ve eşdeğeri)
2.Eğitim Alma Hareketliliği:
- Öğretim Üyeleri/Elemanları Dil Eğitimi için: 65 (YDS ve eşdeğeri)
- Öğretim Üyeleri/Elemanları Sertifikalı Mesleki Eğitim için: 80 (YDS ve eşdeğeri)
- İdari Personel için: 50 ( GTÜ Yabancı Diller Bölümü tarafından yapılan sınavın sonucu veya ÖSYM tarafından
yapılan sınavın sonucu kullanılabilir.)
BAŞVURUSU KABUL EDİLENLERİN HAREKETLİLİK SÜREÇLERİ
Madde 6 –
6.1. Öğrenciler Avrupa Komisyonu tarafından belirlenen asgari ve azami sürelere uygun olarak program kapsamında
yurtdışında öğrenim görebilir ve/veya staj yapabilirler.
6.2. Öğrencinin gideceği kurumda alacağı derslerin Üniversitemizde ilgili yarıyıl/yılda almakla yükümlü olduğu
derslerle isim olarak birebir örtüşmesi gerekmez, ancak içerik olarak en yakın, saat/hafta/kredi olarak denk olan dersler
Bölüm Erasmus Koordinatörü ve Akademik Danışmanın bilgi ve onayı dahilinde seçilmelidir. Ulusal Ajans’ın
Uygulama El Kitabı uyarınca öğrencilerin bir dönemde 30 AKTS eşdeğerinde ders almaları tavsiye edilir. Program
kapsamında gidecek lisans ve lisansüstü öğrencilerinin öğrenim anlaşmasındaki (Learning agreement) dersler,
danışmanı ve ilgili bölüm Erasmus koordinatörü tarafından tespit edilir, onaylanır ve seçtiği dersler ilgili Fakülte
Yönetim Kurulunda; lisansüstü öğrencilerin dersleri ise ilgili Enstitü Yönetim Kurulunda karara bağlanır ve Öğrenci
İşleri Daire Başkanlığı ile Erasmus Koordinatörlüğüne bildirilir.
6.3. Öğrenci yurt dışında öğrenime başladıktan sonra öğrenim anlaşmasındaki dersleri değiştirmek zorunda kalırsa bu
değişiklikleri hem gitmiş olduğu kurumda hem de GTÜ’deki Erasmus Koordinatörlüğü ve ilgili bölüm Erasmus
koordinatörlerine derhal bildirmek zorundadır. Değişiklikler Madde 6.2’de anlatılan prosedürden geçerek ilgili bölüm
ve fakülte/enstitü yönetim kurullarında onaylanmalı ve sonuç Öğrenci İşleri Daire Başkanlığı’na bildirilmelidir. Bu
yönetim kurullarında onaylanmayan ders değişiklikleri Erasmus+ kuralları gereği GTÜ’ye dönüşlerde sayılmayacak ve
hibe ödemelerinde dikkate alınacaktır.
6.4. Program kapsamında giden öğrencilere/personele, Ulusal Ajans tarafından her proje dönemi için belirlenen
tarihlerde, miktarlarda ve usullerde Koordinatörlüğe tahsis edilen bütçeden ödeme yapılır. Toplam hibe miktarının
%80’i hareketlilik öncesinde ödenir. Kalan hibe miktarı dönüşte teslim edilen katılım sertifikasına istinaden hesaplanır.
6.5. Hibe, kesintiye (vergi, sosyal güvenlik ve/veya diğer sosyal giderler, idari yönetim veya kayıt ücreti) tabi
tutulmaksızın Koordinatörlük aracılığı ile Avro olarak ödenir.
6.6. Öğrencinin/personelin yurt dışındaki hareketliliğini herhangi bir nedenle bırakması, çalışmalarını
tamamlayamaması veya öğrenim anlaşmasında belirlenen ders programının en az üçte ikisinde başarılı olamaması
durumunda kalan ödemesinin kısmen veya tamamen yapılmaması veya yapılmış bulunan ödemenin iadesinin istenmesi
hakkı saklıdır. Ancak yurt dışında bulunduğu süre içinde belirlenmiş olan faaliyete devam etmeyen ve yükümlülüklerini
yerine getirmedikleri tespit edilen öğrenci/personelin, katıldıkları ders veya faaliyetlerden tümüyle başarısız olmaları
durumunda yurt dışında kaldıkları süre için hesap edilen toplam hibenin %20’si kesinlikle ödenmez.
6.7. Her öğrenci/personel, değişim hibesi almadan önce Koordinatörlük ile bir hibe sözleşmesi imzalar. Hibe
sözleşmesini, Kurum Yasal Temsilcisi adına Erasmus Kurum Koordinatörü imzalar.
6.8. Değişim programı kapsamında gidecek öğrencilere üniversiteden ayrılmadan önce bir “Erasmus Öğrenci
Beyannamesi” (Erasmus Student Charter) verilir. Bu beyannamede öğrencinin hak ve yükümlülükleri belirtilir.
6.9. Erasmus programı çerçevesinde yurtdışına gidecek öğrenciler, yurt dışında bulundukları dönemde farklı
fakültelerden alacakları yandal ve çift anadal eğitimleri için izinli sayılırlar ve hakları saklı kalır.
6.10. Öğrenciler yurt dışında okudukları süre zarfında GTÜ’ye ödemekle yükümlü oldukları katkı payı veya öğrenim
ücretini ödemeye devam ederler. Öğrenciler anadal kayıtlarını dondurmazlar.
6.11. Mülga.
6.12. Üniversite, Yüksek Öğrenim Kredi ve Yurtlar Kurumuna bağlı yurtlarda barınan öğrencilerin yurtdışında
bulundukları süre zarfında barınma haklarının korunması için gerekli girişimlerde bulunur.
6.13. Erasmus değişim programına katılan öğrenciler gittikleri üniversitenin her döneminin sonunda, aldıkları derslere
ilişkin not dökümlerini GTÜ’ye göndermek zorundadır.
6.14. ECTS – GTÜ not dönüşümleri, ilgili birim yönetim kurulu tarafından “GTÜ - ECTS Not Dönüşümü
Tablosu”ndaki değerler dikkate alınarak yapılır.
6.15. GTÜ'den Erasmus+ Programı’na katılan öğrenciler için dönüşlerinde kullanılacak not dönüşüm tablosu:
KARŞILIK GELEN KARŞILIK GELEN
ECTS NOTU GTÜ HARF NOTU SAYISAL NOTU
A AA 4,00
B BA 3,50
C BB 3,00
D CB 2,50
E CC 2,00
FX DC 1,50
DD 1,00
FD* 0,50
F FF 0,00
*Sadece lisansüstü öğrenciler için geçerlidir.
6.16. Lisans öğrencilerinin yurt dışında aldığı derslerin notları GTÜ’de uygulanan not sistemine dönüştürülür ve bu
dersler öğrenim belgesine (transkript) orijinal adları ile işlenerek dönem ortalamasına ve genel ortalamaya katılır.
Kredisi transfer edilmeyen dersler de öğrenim belgesinde karşılık gelen GTÜ notu ile görünür. Bu dersler transfer ders
olarak öğrenim belgesinde (transkript) görünür. İlgili dönemin başında öğrencinin bu dönemi okuduğu üniversitenin adı
ve ülkesi belirtilir.
6.17. Öğrenim anlaşması gereğince alınıp başarısız olunan dersler FF olarak GTÜ Öğrenci Bilgi Sistemi'ne işlenir. Not
dökümünde notu bulunmayan ve başarısız olarak belgelenemeyen dersler NA olarak GTÜ Öğrenci Bilgi
Sistemi'ne işlenir.
6.18. Lisansüstü öğrencisi Seminer veya Uzmanlık Alan Dersinin eşdeğerini gittiği üniversitede alabilir. Öğrencilerin
yurt dışında Uzmanlık Alan Dersinin onaylanmış eşdeğerini alabilmeleri için tez konularını GTÜ’de belirlemiş olmaları
gerekir.
6.19. Lisansüstü öğrencilerinin yurt dışında aldığı derslerin notları GTÜ’de uygulanan not sistemine dönüştürülür ve
bu dersler öğrenim belgesine (transkript) orijinal adları ile işlenerek, dönem ortalamasına ve genel ortalamaya katılır.
Kredisi transfer edilmeyen dersler de öğrenim belgesinde karşılık gelen GTÜ notu ile görünür. İlgili dönemin başında
öğrencinin bu dönemi okuduğu üniversitenin adı ve ülkesi belirtilir.
6.20. Tez önerisi, tez ilerleme raporu ve tez teslimi yapacak lisansüstü öğrenciler akademik takvimde belirtilen süreler
dikkate alınmadan Erasmus Katılım Sertifikasında (confirmation letter) belirtilen eğitim bitiş tarihinden itibaren 1 ay
içerisinde tez önerilerini, tez ilerleme raporlarını veya tez teslim işlemlerini yapmak zorundadır. Doktora Yeterlilik
Sınavına girip, ilk hakkında başarısız olan doktora öğrencileri ikinci haklarını kullanacakları dönemde Erasmus değişim
programından yararlanamazlar.
6.21. Eğitim alma/ders verme hareketliliği gerçekleştiren personelin faaliyet sonunda katılım sertifikası (confirmation
letter) ibraz etmesi zorunludur. Sertifika ibrazında bulunmayan personele hibe ödemesi yapılmaz; varsa yapılmış olan
ödemelerin iadesi alınır.
6.22. Staj hareketliliğine katılan lisans öğrencilerinin hareketliliği, Fakülte Yönetim Kurulu kararı ile tanınır. Staj
hareketliliğine katılan lisansüstü öğrencilerinin hareketliliği, Koordinatörlük tarafından Öğrenci İşleri Daire
Başkanlığına gönderilecek katılım sertifikası ile tanınarak diploma ekinin açıklamalar kısmına işlenir.
6.23. Onaylı öğrenim anlaşmasına göre uzmanlık alan dersinin eş değerini, öğrenim görmek için gittiği kurumda alan
lisansüstü öğrencisi; söz konusu ders için öğrenim gördüğü kurumun not dökümü (transkript) temin etmemesi
durumunda, dönem sonunda, not dökümü yerine “Uzmanlık Alan Dersi Eşdeğerlik Formu (Thesis Study Equivalence
Document)” sunabilir.
6.24. Öğrencinin yurt dışından getirdiği not dökümünde (transkript) bir ders için harf notu yerine “Pass” (Geçti) ifadesi
olması durumunda, not dönüşümünde bu ifade AA olarak kabul edilir. Öğrencinin yurt dışından getirdiği not
dökümünde (transkript) bir ders için harf notu yerine “fail” (Kaldı) ifadesi olması durumunda, not dönüşümünde bu
ifade FF olarak kabul edilir.
GTÜ’de “S/U” olarak notlandırılan dersler bu kapsama girmez.
6.25. Onaylı öğrenim anlaşmasına göre öğrenimin gerçekleştirildiği kurumdan alınan bir dersin birden fazla derse
karşılık geldiği durumlarda, bu ders için alınan not, GTÜ AKTS’sini aşmamak kaydıyla, ilgili tüm derslere verilir.
6.26. Birden fazla dersin bir derse karşılık geldiği durumlarda, derslerin tümü başarılmış ise, bu derslerin notlarının
ağırlıklı ortalaması, bu derslerin muadili olan derse verilir.
Bir derse karşılık olarak alınan derslerin herhangi birinden başarısız olunması hâlinde GTÜ’deki ders FF olarak GTÜ
Öğrenci Bilgi Sistemi'ne işlenir. Başarılı olunan dersler, Lisans Yönetmeliği Madde 27(c) kapsamında kredisiz ders
olarak işlenir.
6.27. Lisansüstü öğrencilerinin öğrenim hareketlilikleri boyunca karşı kurumdan aldıkları dersler, GTÜ’de
tamamlamakla yükümlü oldukları derslerden (seminer ve uzmanlık alan dersi hariç) en fazla 3 (üç) tanesine sayılır.
Hüküm Bulunmayan Haller
Madde 7 - Bu Yönerge’de hüküm bulunmayan konularda Gebze Teknik Üniversitesi Lisans / Lisansüstü Eğitim –
Öğretim ve Sınav Yönetmelikleri ile Avrupa Birliği Eğitim ve Gençlik Programları Merkezi tarafından her proje dönemi
için hazırlanan “Erasmus Uygulama El Kitabı”nda geçen hükümlere göre işlem yapılır.
Yürürlükten Kaldırılan Mevzuat
MADDE 8 — Üniversitemiz Senatosu'nun 23.08.2011 tarih ve 2011/06 oturum sayılı toplantısında görüşülerek kabul
edilen "GTÜ Hayatboyu Öğrenme Programı Erasmus Yönergesi" yürürlükten kaldırılmıştır.
Yürürlük
MADDE 9- Bu Yönerge Üniversite Senatosu’nda kabul edildiği tarihte yürürlüğe girer.
Yürütme
MADDE 10- Bu Yönerge hükümlerini GTÜ Rektörü yürütür.

DERECEYE GİREN LİSANS MEZUNLARININ TESPİTİNE
İLİŞKİN YÖNERGE
Amaç
MADDE 1 - Bu yönergenin amacı, Gebze Teknik Üniversitesi lisans programlarında kayıtlı
öğrencilerin veya mezunların başarı sıralamalarına ilişkin koşullar ile ilgili esasları
düzenlemektir.
Kapsam
MADDE 2- Bu yönerge, Gebze Teknik Üniversitesi lisans programlarında kayıtlı öğrenciler
ile mezunların başarı sıralamalarına ilişkin koşulları ve verilecek belgelerle ilgili hükümleri
kapsar.
Mezunlar İçerisindeki Sıralama
MADDE 3- Sıralama, mezuniyet ağırlıklı genel not ortalamasına (AGNO) göre ve ilk üç
derece için bölüm bazında yapılır.
Mezunların Sıralamasında Aranacak Genel Şartlar
MADDE 4 – Öğrencilerin mezuniyet başarı sırasında) aşağıda belirtilen koşullar aranır.
a) Lisans programlarından mezun olanlar için en fazla dört yıl içerisinde mezun olmak,
b) Lisans programındaki öğrenimlerinin en az 4 yarıyılını ilgili Fakülte/bölümde tamamlamış
olmak,
c) Stajını dönem sonu sınav tarihinin son günü mesai sonuna kadar tamamlamış olmak,
d) Bahar yarıyılı dönem sonu sınavlarının bitiminde hesaplanan ağırlıklı genel not
ortalamasına göre mezuniyet hakkı kazanmış olmak
e) Uyarma ve kınama cezası hariç, disiplin cezası almamış olmak.
MADDE 5- Çift anadal öğrencilerinden çift anadal programında dereceye girme koşullarını
sağlayanlar da listeye alınırlar. Ancak sınıf ve dönemi ana dalın başlangıcına göre hesaplanır.
Birden fazla öğrencinin dereceye girmesi
MADDE 6– Dereceye girenlerden, aynı ağırlıklı genel not ortalamasını paylaşanlar, aynı
derece ile listeye alınırlar. (Birden fazla, birinci, ikinci, üçüncü olabilir.)
Dereceye giren öğrencilerin tespiti
MADDE 7– Dereceye girenlerin tespiti Gebze Teknik Üniversitesi Öğrenci İşleri Dairesi
Başkanlığı tarafından yapılır.
Dereceye giren mezun öğrencilerin ilanı
MADDE 8- Dereceye giren öğrencilerin listesi GTÜ web sayfasında ilan edilir.
Dereceye giren mezun öğrencilerin ödülleri
MADDE 9- Dereceye giren mezunların ödülleri doğrudan, mümkün olmazsa posta ile
kendilerine ulaştırılır.
Yürürlük
MADDE 10– Bu yönerge, Gebze Teknik Üniversitesi Senatosu tarafından onaylandığı tarihte
yürürlüğe girer.
Yürütme
MADDE 11– Bu yönerge Gebze Teknik Üniversitesi Rektörü tarafından yürütülür.

GEBZE TEKNİK ÜNİVERSİTESİ
MİMARLIK FAKÜLTESİ LİSANS EĞİTİMİ
STAJ YÖNERGESİ
GENEL ESASLAR
MADDE 1: Amaç ve Kapsam
Bu yönergenin amacı; Gebze Teknik Üniversitesi Mimarlık Fakültesi bünyesindeki bölümlerde öğrenim gören
lisans öğrencilerinin “Gebze Teknik Üniversitesi Lisans Eğitim ve Öğretim Yönetmeliği’ndeki ilkeler
çerçevesinde, kuramsal ve uygulamalı derslerde edindikleri bilgi ve becerilerini gerçek tasarım, yapım,
yönetim ve üretim süreçlerinde pekiştirmelerini, bu süreçlerde ortaya çıkan özgün durumlarla lisans sonrası
eğitimlerine ve uzmanlık alanlarına yön vermelerini sağlamak amacıyla yapılan ve eğitim-öğretim
programının zorunlu bir parçası olan staj faaliyetlerine ilişkin usul ve esaslarının belirlenmesidir. Bu
çerçevede, Gebze Teknik Üniversitesi Mimarlık Fakültesi öğrencilerinin yurt içi ve yurt dışı kurum ve
kuruluşlarında yapacakları stajların planlanması, yürütülmesi, değerlendirilmesi ve denetlenmesi ile ilgili
temel esasları kapsamaktadır.
MADDE 2: Dayanak
Bu Yönerge, Gebze Teknik Üniversitesi Lisans Eğitim ve Öğretim Yönetmeliği ile 2547, 5510 ve 6111 sayılı
kanunların ilgili maddelerine ve GTÜ Erasmus+ Öğrenci ve Personel Değişim Yönergesi’ne dayanarak
hazırlanmıştır.
MADDE 3: Tanımlar
Bu Yönerge’de geçen;
a) Dekanlık: Gebze Teknik Üniversitesi Mimarlık Fakültesini,
b) Bölüm: Gebze Teknik Üniversitesi Mimarlık Fakültesi bünyesindeki bölümleri,
c) Zorunlu Staj: Gebze Teknik Üniversitesi Mimarlık Fakültesi bünyesindeki bölümlerde yer alan lisans
öğrencilerinin öğretim planında geçen, yapmakla yükümlü oldukları stajları,
d) İsteğe Bağlı Staj: Gebze Teknik Üniversitesi Mimarlık Fakültesi bünyesindeki bölümlerde yer alan
lisans öğrencilerinin öğretim planında geçen yapmakla yükümlü oldukları stajların dışındaki stajları,
e) Kurum: Öğrencinin staj yapacağı/yaptığı kurumu,
f) Öğrenci: Gebze Teknik Üniversitesi Mimarlık Fakültesi bünyesindeki bölümlerde yer alan lisans
öğrencisini,
g) Staj Komisyonu: Gebze Teknik Üniversitesi Mimarlık Fakültesi bünyesindeki bölümlerin Staj
Komisyonlarını,
h) Stajyer: Staj yapan Gebze Teknik Üniversitesi Mimarlık Fakültesi bünyesindeki bölümlerde yer alan
lisans öğrencisini,
ifade eder.
MADDE 4: Staj Yapılabilecek Alanlar
Stajın yurt içi ve/veya yurt dışında yapılabileceği alanlar bölümlere göre Madde 4a ve Madde 4b’de
tanımlanmaktadır.
MADDE 4a: Mimarlık Bölümü Staj Yapılabilecek Alanlar
Mimarlık Bölümü Stajının yurtiçi ve/veya yurt dışında yapılabileceği alanlar aşağıda belirtilmektedir:
• Mimarlık büroları: Mimarlık büroları temelde binaların projelendirme (tasarım) işlerinin yapıldığı
işletmelerdir. Bu işletmelerde esas olarak binaların 1/500 ölçekten 1/1 ölçeğe kadar uzanan ölçeklerde
tasarımları yapılmakta, ayrıca bu bürolarda bina tasarımıyla ilgili çeşitli disiplinlerin koordinasyonu
veya yönetimi yapılmaktadır (tasarım yönetimi). Bu işletmelerde temelde proje yönetim isleri
niteliğinde, fizibilite çalışmaları, ihale çalışmaları, sözleşme yönetimi ve inşaat kontrollüğü gibi temel
işler de görülebilmektedir.
• Proje Yönetimi Firmaları (ve/veya Kontrollük Örgütleri): Proje yönetimi firmalarının pratik çalışma
bağlamında temel işlevi, mal sahibi (proje sahibi) adına bina üretim sürecindeki tüm faaliyetlerin
planlanması ve kontrol edilmesi, bir başka deyişle mal sahibi adına bina üretiminin yürütülmesi,
gerçekleştirilmesi ve yönetilmesi işi olarak anlaşılmaktadır. Bu firmalar temelde bina üretim
faaliyetine katılan tüm birimlerin, (işletmelerin) yapacakları işleri tanımlayan, bunlarla mal sahibi
adına sözleşme yapan ve bu birimlerin faaliyetlerini sözleşmelere göre kontrol eden firmalardır.
• Yapı Denetim Firmaları: Yapı denetim firmaları, yapım faaliyetlerinin ve bu işlerde kullanılan
malzemelerin standartlara uygunluğunu denetlemekle ve jeoteknik raporlar ile uygulama projelerini
kontrol etmekle yükümlüdürler.
• İnşaat Firmaları Merkez Örgütü: İnşaat firmaları merkez örgütü kavramı, binaların yapım isini
üstlenmiş firmaların şantiye birimleri dışında genel olarak merkez adıyla nitelenen işlevsel birimlerinin
tümünü tanımlamaktadır. Merkez örgütlerinde inşaat firmaları teklif hazırlama, ihalelere katılma,
firma şantiyelerini kontrol etme, izleme, makine ve ekipman yönetimi, malzeme temini, maliyet
kontrol, kesin hesap ve benzeri bazı çalışmalar gerçekleştirilmektedir. Bu çalışmaların
gerçekleştirilmesinde doğrudan doğruya mimarlar görev alabilmektedir.
• İnşaat Firmaları Şantiyeleri: İnşaat firmaları şantiyeleri, inşaat firmalarının merkezi örgütü dışında,
doğrudan doğruya bina üretim faaliyetini gerçekleştiren örgütsel birimlerdir. Şantiyelerde üretim
faaliyetiyle ilgili olarak mimarlar tarafından yapılan çok sayıda çalışma söz konusudur. Bunlar
temelde, uygulamanın yürütülmesi ve kontrolü, kalite kontrolü, hak ediş, metraj, kesin hesap, geçici
ve kesin kabul, temin ve kaynak planlaması ve benzeri islerdir.
• Kamu Kuruluşları: Yerel yönetimlerin bakanlıklara bağlı genel müdürlüklerinin ve/veya diğer kamu
kuruluşlarının ilgili birimlerinde (örneğin bakanlıklara bağlı çeşitli müdürlüklerde) mimarlık
faaliyetleri yapılabilmektedir.
• Atölye, Yaz Okulları: Çeşitli kuruluşların düzenledikleri atölyeler, yaz okulları diğer mesleki
etkinlikler, arkeolojik kazı alanlarında ve/veya tarihi sit alanlarında ve/veya tarihi yapılarda mimari
belgeleme, yüzey/alan araştırmaları, Kalkınma Bakanlığı, TÜBİTAK, BAP ve Döner Sermaye
projeleri. (Bu başlık altında tanımlanmış alanlardaki staj yeri önerilerinin kabulü ya da reddi Staj
Komisyonu’nun takdirine bırakılmıştır)
• Öğrenciler yurtdışında kendi girişimleri veya ERASMUS gibi programlar kanalı ile de staj
yapabilirler. ERASMUS programı kanalı ile yapılacak stajlarda GTÜ ERASMUS+ Öğrenci ve
Personel Değişim Yönergesi uygulanır.
MADDE 4b: Şehir ve Bölge Planlama Bölümü Staj Yapılabilecek Alanlar
Şehir ve Bölge Planlama Bölümü Stajının yurtiçi ve/veya yurt dışında yapılabileceği alanlar aşağıda
belirtilmektedir:
• Kamu Kuruluşları: Merkezî yönetimin merkez ve taşra örgütleri ile yerel yönetimler içerisinde ilgili
yasalar çerçevesinde doğrudan planlama ve ilgili görev ve yetkileri bulunan kuruluşlardır.
• Planlama Büroları: Şehir ve bölge planlama çalışmalarına ilişkin araştırma raporları, alan
araştırmaları, analizler ve/veya çeşitli ölçeklerdeki her türlü planlama çalışmalarının yapılabildiği
Şehir Plancıları Odası büro tescil belgesine sahip, bünyesinde şehir plancısı bulunduran özel ya da
tüzel kuruluşlardır.
• Diğer Araştırma-Planlama Kuruluşları: GTÜ veya başka üniversiteler bünyesinde yürütülen araştırma
projeleri, ulusal ve uluslararası atölye çalışmaları, döner sermaye ve teknopark bünyesinde
gerçekleştirilen uygulama projeleri, Bilimsel Araştırma Projeleri (BAP), TÜBİTAK Projeleri ve
kurumların Ar-Ge işletmelerindeki projeleri, sivil toplum kuruluşları ile meslek odalarının araştırma
çalışmaları vb. akademik faaliyetleridir (Bu başlık altında tanımlanmış alanlardaki staj yeri önerilerinin
kabulü ya da reddi Staj Komisyonunun takdirine bırakılmıştır).
• Öğrenciler yurt dışında kendi girişimleri veya ERASMUS gibi programlar kanalı ile de staj
yapabilirler. ERASMUS programı kanalı ile yapılacak stajlarda GTÜ ERASMUS+ Öğrenci ve
Personel Değişim Yönergesi uygulanır.
MADDE 5: Staj Komisyonunun Oluşturulması ve Görevleri
Her bölümde öğrencilerin staj işlerini yürütmek üzere bir Staj Komisyonu oluşturulur. Staj Komisyonu, Bölüm
Başkanı’nın önerisiyle Bölüm Kurulu tarafından üç yıl süreyle görevlendirilen biri başkan (öğretim üyesi ya
da görevlisi) olmak üzere, en az üç öğretim elemanından oluşur. Üyelerin ikinci kez seçilmesi mümkündür.
Görev süresi bitmeden ayrılan bir üye yerine, kalan süreyi tamamlamak üzere başka bir üye seçilir.
Staj Komisyonunun görevleri aşağıda belirtilmiştir:
a) Çeşitli kurum ve kuruluşlarca tahsis edilen staj yerlerini ilan etmek, yapılan başvuruları
değerlendirmek, bu yerlere öğrencilerin dağıtımını yapmak,
b) Öğrencilerin staj ile ilgili başvurularını değerlendirmek, staj yerlerinin uygunluğuna karar vermek ve
stajla ilgili sorunlarına çözüm bulmak,
c) Stajyerlerin staj raporları ile staj belgelerini inceleyerek stajın kabul veya reddine karar vermek, staj
sonucunu listeler halinde öğrencilere duyurmak üzere Bölüm Başkanlığına bildirmek ve Bölüm
kayıtlarına geçirmek,
d) Öğrencilerin bilgilendirilmesi amacıyla yılda iki kez staj semineri düzenlemek,
e) Staj Komisyonu kararlarını, Bölüm web sayfasında duyurmak,
f) Gerekli görülen durumlarda öğrencinin stajını yerinde denetlemek ve sözlü sınava tabi tutmak,
g) Bu yönergede bulunmayan veya açıklamaya ihtiyaç duyulan diğer hususları karara bağlamak.
MADDE 6: Staj Süresi ve Bu Sürenin Staj Yapılabilecek Alanlara Dağılımı
Staj süresi ve bu sürenin staj yapılabilecek alanlara dağılımı bölümlere göre Madde 6a ve Madde 6b’de
tanımlanmaktadır.
MADDE 6a: Mimarlık Bölümü Staj Süresi ve Bu Sürenin Staj Yapılabilecek Alanlara Dağılımı
Staj yapılabilecek alanlarda (Madde 4a’da adı geçen alanlar) yapılacak stajın toplam ve fiili çalışma süresi en
az 45 iş günüdür. 45 günlük staj süresi büro ve şantiye stajı şeklinde iki aşamada gerçekleştirilecektir. Bu iki
aşamanın hangisinin daha önce yapılacağı öğrencinin seçimine bırakılmıştır. Bu aşamalardan biri olan büro
stajı en az 20 iş günü yapılacaktır. Büro stajı sadece bina tasarımı ile ilgili bir çalışma niteliğindedir ve Madde
4a’da tanımlanan alanlar ve/veya işletmelerin sadece bina tasarımı ile ilgili birimlerinde tasarım faaliyeti
olarak yapılacaktır. En az 25 iş günü olan şantiye stajı ise sadece inşaat firmaları şantiyelerindeki faaliyetlerle
ilgili olacaktır.
Öğrenciler, zorunlu stajlarını isteğe bağlı olarak, belirtilen asgari süreden (büro için 20, şantiye için 25) daha
fazla yapabilirler. Fazla kısmı isteğe bağlı staj olarak değerlendirilecektir.
Ayrıca öğrenciler, normal öğretim programını aksatmayacak şekilde Bölüm Staj Komisyonu’nun uygun
bulduğu hallerde zorunlu stajlar dışında isteğe bağlı staj da yapabilirler.
Staj yeri bulma sorumluluğu öğrenciye aittir.
MADDE 6b: Şehir ve Bölge Planlama Bölümü Staj Süresi ve Bu Sürenin Staj Yapılabilecek Alanlara
Dağılımı
Staj yapılabilecek alanlarda (Madde 4b’de adı geçen alanlar) yapılacak stajın toplam ve fiili çalışma süresi en
az 50 iş günüdür. Bu sürenin 25 iş günü zorunlu olan kamu kuruluşu stajını kapsar. Yine zorunlu olan 25 iş
günü ise kamu kuruluşu, planlama bürosu veya diğer araştırma-planlama kuruluşlarında yapılabilir. Bu iki
aşamanın hangisinin daha önce yapılacağı öğrencinin seçimine bırakılmıştır.
Zorunlu staj, eğitimi programında 4. yarıyıl projesinin başarıyla tamamlanması sonrasında yapılır. Öğrenciler,
zorunlu stajlarını isteğe bağlı olarak belirtilen asgari süreden daha fazla yapabilirler. Fazla kısmı isteğe bağlı
staj olarak değerlendirilir.
Ayrıca öğrenciler, normal öğretim programını aksatmayacak şekilde Bölüm Staj Komisyonunun uygun
görüşüyle lisans eğitiminin herhangi bir aşamasında isteğe bağlı staj da yapabilirler. İsteğe bağlı yapılan stajlar
zorunlu staj yerine geçmez.
Staj yeri bulma sorumluluğu öğrenciye aittir.
MADDE 7: Staj Yapılabilecek Dönemler
Staj yapılabilecek dönemler, Fakülte Yönetim Kurulunun kabul edeceği özel durumlar hariç, eğitim-öğretim
ve sınav dönemleri dışındadır ve 4. yarıyılı izleyen yaz tatilinden itibaren yapılabilir. Staj çalışmalarının en
erken başlama tarihi final sınavı sonu, en geç bitiş tarihi ise gelecek eğitim-öğretim yılının başlangıcıdır.
Resmî tatil günlerindeki çalışmalar staj süresi olarak kabul edilmez.
Yaz okulundan ders alan öğrenciler bu süre içerisinde staj yapamazlar.
Tek dersi veya sadece bitirme ödevi/projesi kalan öğrenciler, sınav dönemi dışında staj yapabilirler. Haftada
en az 2 serbest tam iş günü bulunan (öğrencinin saat 18.00’den önce dersinin olmadığı) ve 6. yarıyılını
tamamlamış veya programlarındaki tüm derslerinden başarı sağlamış olan öğrenciler, öğretim ile birlikte staj
yapabilir.
MADDE 8: Staj Yerlerinin Belirlenmesi ve Kabulü
Staj yapılacak yerin Staj Komisyonu tarafından uygun görülerek kabul edilmesi gereklidir. Bu amaçla öğrenci,
Bölüm web sitesinde ilan edilen “Staj Yeri Onay Formu’nu staj yapmak istediği kuruma imzalatır; tarih
bilgileri, stajın adı ve onaylayan yetkilinin (bu kişi büro stajı için mimar, şantiye stajı için mimar ya da inşaat
mühendisi, kamu kuruluşu, planlama bürosu ve diğer araştırma-planlama kuruluşları için şehir plancısı
olmalıdır) ilgili meslek odası sicil numarasını içeren kaşeli/onaylı belge ile içinde bulunulan yılın nisan ayının
son cuma gününden önce Staj Komisyonuna başvurur. Öğrencinin başvurusu Staj Komisyonu tarafından
incelenerek ve gerektiğinde staj yeriyle ilgili detaylı bilgiler istenerek, stajın o kurumda yapılıp
yapılamayacağına dair karar verilir. Uygun bulunan “Staj Yeri Onay Formu” Staj Komisyonu üyeleri
tarafından imzalanır.
Staj Komisyonunun bilgisi ve kabulü dâhilinde yurt dışında da staj yapılabilir. Bu durumda hem yabancı dilde
hazırlanan hem de yeminli tercüme büroları tarafından Türkçeye çevrilen staj raporlarının Staj Komisyonuna
teslim edilmesi şarttır. Yurt içinde veya yurt dışında yapılacak stajlarda sigorta yapılması zorunludur. Yurt
içinde yapılmak üzere staj başvurusu kabul edilen öğrencilerin sigorta işlemleri 5510 Sayılı “Sosyal Sigortalar
ve Genel Sağlık Sigortası Kanunu” kapsamında yapılır. Yurt dışı stajlarında sigorta masrafları dâhil her türlü
sorumluluk öğrenciye aittir.
MADDE 9: Stajın Değerlendirilmesi
Öğrenci, staj süresince yaptığı çalışmalar hakkında Bölümlerin belirlediği esaslara göre staj raporunu Türkçe,
yurt dışı stajlarında İngilizce olarak hazırlar. Öğrenciler staj raporunu ve kendilerine kapalı zarf içerisinde
elden teslim edilecek “Staj Değerlendirme Formu”nu stajı izleyen eğitim-öğretim yarıyılının en geç ikinci
haftası sonunda Bölüm Sekreterliğine teslim ederler. Staj raporunun her sayfası kuruluştaki yetkili (bu kişi
büro stajı için mimar, şantiye stajı için mimar ya da inşaat mühendisi, kamu kuruluşu, planlama bürosu ve
diğer araştırma-planlama kuruluşları için şehir plancısı olmalıdır) tarafından imzalı, kaşeli ve üye oldukları
meslek odasındaki sicil numaraları yazılı olarak teslim edilmelidir. Staj dosyalarının değerlendirmeye
alınabilmesi için; staj yerinin önceden Staj Komisyonu tarafından uygun bulunup kabul edilmiş olması,
istenen belge ve raporların tam olması ve belirtilen asgari sürelere uyulması gereklidir. Geç teslim edilen staj
defteri ve Staj Değerlendirme Formu değerlendirilmeye alınmaz. Ayrıca öğrencinin stajda başarılı
sayılabilmesi için öncelikle staj yaptığı kuruluşlarca doldurulacak Staj Değerlendirme Formu’na göre başarılı
olması zorunludur.
Staj Komisyonu, staj belgelerinin değerlendirilmesinde aşağıdaki kriterleri göz önüne alır:
• Yapılan staj çalışmasının belirlenen amaç ve hedefler doğrultusunda öğrencinin eğitimine katkısı,
• Öğrencinin yaptığı işteki başarısı,
• Yapılan işin tanımlanmasındaki beceri düzeyi,
• Öğrencinin mesleki uygulamadaki sorunları kavrayış düzeyi.
İlk değerlendirme sonucunda öğrencinin stajı başarılı olarak kabul edilir ya da evraklar “eksik” ibaresi ile
tamamlanmak üzere öğrenciye iade edilir. Verilen ek sürenin sonunda Staj Komisyonu, eksikleri tamamlanmış
olması gereken evrakı ikinci ve son kez olarak değerlendirmeye alır. Bu değerlendirmenin sonunda staj, kabul
veya reddedilir. Stajı reddedilen öğrenciler reddedilen stajı bir sonraki dönemde tekrarlamakla yükümlüdür.
Bölüm Staj Komisyonları tarafından yapılan son değerlendirmeler yazılı olarak Bölüm Başkanlıklarına,
Bölüm Başkanlıklarından Dekanlığa, sonrasında alınan Yönetim Kurulu kararı da Öğrenci İşleri Daire
Başkanlığı’na bildirilir. Ayrıca ilgili yarıyılın 7. haftasında Bölümlerin web sayfasında ilan edilir, 8. haftada
itirazlar değerlendirilerek karara bağlanır.
Her staj bir ders olarak değerlendirilir ve öğrencinin not belgesinde, stajın yapıldığı tarihi izleyen yarıyıl
programında, ilgili bölüme ait bir ders koduyla gösterilir. Bu dersler için ilgili yönetmeliğe uygun olarak
başarılı / başarısız notlarından biri verilir.
Staj belgelerinin değerlendirilmesinde ve öğrencinin stajlardan muaf tutulma işlemlerinde, açıklanan hususlar
dışında kalan hâllerde Fakülte Yönetim Kurulu yetkilidir.
MADDE 10: Staj Konusunda Danışmanlık
Bölüm Staj Komisyonları, bahar yarıyılının 4. haftasında bir toplantı düzenleyerek stajın önemi, amacı,
koşulları ve kapsamına yönelik bilgiler verir. Toplantıda, istenen belgeler ile ilgili ayrıntılı açıklamalar yapılır.
Toplantı öncesinde, Staj Komisyonları tarafından toplantı ile ilgili bilgiler (toplantı tarihi, toplantı yeri vb.)
duyuru panosunda ve Bölümlerin web sayfalarında ilan edilir.
Öğrenciler staj ile ilgili sorularını yazılı olarak Komisyona iletebilirler. İlgili soru ve sorunlara ilişkin
açıklamalar, Bölüm Staj Komisyonları tarafından belirlenen tarihlerde staj duyuru panosunda yazılı olarak
ilan edilir.
MADDE 11: Staj Belgelerinin Saklanması
Staj Değerlendirme Formu, Staj Raporu ve Staj Komisyonu tarafından doldurulan Staj Yeri Onay Formu
öğrencinin dosyasında muhafaza edilir. Teslim alınan staj dosyaları kabul tarihinden başlamak üzere, Bölüm
Başkanlıklarınca belirlenen bir yerde, 5 (beş) yıl süreyle saklanır. Saklanma süresi dolan staj defterleri, ilgili
mevzuat hükümleri çerçevesinde, Bölüm Başkanlıklarınca uygun görülen bir şekilde imha edilir.
Staj kabul tarihinden başlamak üzere 2 (iki) yılın sonunda yapılan staj ile ilgili öğrenci itirazları hiçbir şekilde
kabul edilmez.
MADDE 12: Bölümlerin staj esasları Madde 12a ve Madde 12b’de tanımlanmaktadır.
MADDE 12a: Mimarlık Bölümü Staj Esasları
(1) Büro (Mimari Tasarım) Stajı Esasları
a) Büro (Mimari Tasarım) Stajının Amaçları
Büro stajı yapacak olan öğrenciden öncelikle beklenen, bölümde mimari tasarım derslerinde aldığı bilgiler
doğrultusunda beceri ve tecrübesini arttırıcı pratik yapma olanağını bulmasıdır. Bununla birlikte, büro stajı
süresinde, gerçek hayattaki mimari tasarım ve projelendirme alanındaki uygulamaları yerinde görmek ve bir
disiplinler arası faaliyette bulunmak suretiyle yeni bilgi ve becerilerin kazanılması esastır. Büro stajının bir
diğer amacı da, mimarlık eğitimi sırasında almış olduğu bilgilerin ve kazandığı becerilerin, gerçek hayattaki
diğer koşullarla birlikte değerlendirildiğinde, diploma sonrası meslek hayatında yapabileceği işler ve
çalışabileceği alanlar konusunda yol gösterici olmasını sağlamaktır.
b) Büro Stajı Sonunda İstenen Belgeler
Büro (mimari tasarım) stajı yapan bir öğrencinin, yaptığı stajın değerlendirilmesine esas olacak bir takım belge
ve dokümanları Staj Komisyonu’na teslim etmesi gereklidir. Bu belge ve dokümanların sunulacağı raporda
aranan temel özellikler şöyledir;
 Öğrencinin bilgi ve beceri düzeyi ile ilişkili olması
 Bizzat öğrencinin kendisi tarafından yapılmış olduğunu ifade edecek nitelik ve inandırıcılıkta
bulunması
 Belirli bir takdim düzeninde açık ve net olması
A4 boyutunda(bölümün web sayfasında yer alan kapak sayfası ile) ve cilt/dosya düzeninde hazırlanacak staj
raporunda yer alması beklenen bilgiler aşağıdaki şekildedir;
Büro Günlüğü
Bu bölüm büro stajı yapanlar tarafından bir tür büro günlüğü olarak algılanıp gerekli kayıtlar yapılacaktır. Bu
kayıtların içeriğinde, her gün büroda yapılan genel faaliyetler, öğrenci tarafından yapılan eskiz, çizim, maket
vb. gibi mimarlık ile ilgili faaliyetler net ve anlaşılır biçimde staj defterine günü gününe kaydedilecek ve
onaylatılacaktır.
Büro Organizasyon Şeması (Büronun İşleyiş Biçimi)
Bu bölümde, büroda çalışan elemanlar ve bu elemanların faaliyet alanları ile birlikte büroda üstlendikleri
görevler tanımlanacaktır. Büro organizasyon şeması olarak da ifade edilebilecek olan bu bölümde, hiyerarşik
düzen içinde yapılan islerin tanımlanması, tasarımcı (karar verici) ile diğer elemanların yaptıkları islerin nasıl
bir isleyiş biçimi gösterdiği ve staj yapan öğrencinin bu organizasyondaki rolü açık bir biçimde ele alınacaktır.
Raporda ayrıca, staj yapan öğrencinin bürodaki görevine yer verilecek ve çalışma sisteminin bir
değerlendirilmesi yapılacaktır. Öğrenci açısından olumlu ve olumsuz bulunan konular kritik edilecektir.
Büroda Yapılan İşlere Yönelik Bilgiler
Büro stajı yapan öğrenci, bu bölümde yukarıda istenen bilgilere ilave olarak, staj süresince yaptığı işler ile
ilgili detaylı görsel ve açıklamalara yer verecektir. Bu bölümde mimarlık eğitimi almakta olan bir öğrencinin
sahip olduğu bilgiler doğrultusunda, yaptığı işlerin bir analizini yapması istenilmektedir. Öğrenci mimari
tasarımdan uygulama projesine ve yapıma kadar olan süreyi göz önünde bulundurarak kendi yaptığı iş ve
eylemleri tanımlayacak, bunların süreç içindeki önemini irdeleyecektir. Bu şekilde, belirli bir işte görev alan
bir mimar adayı olarak, insanın farkında olmadan yaptığı mimarlık eylemlerinin daha tanımlı bir hale
getirilmesi suretiyle fayda sağlanması amaçlanmaktadır.
Büro stajı yapan öğrenci, staj süresinin sonunda, staj raporunda yer alan sırayla, kendisinin bizzat yaptığı her
türlü çalışmaya ait belgelerin birer kopyasını rapora ekleyecektir. Bu raporda ayrıca, öğrencinin bizzat
yaptığı işin, bürodaki genel iş düzeni içerisindeki önemini ortaya koyacak diğer belgeler de yer alacaktır. Bu
raporda yer alacak belgelerin başlıcaları; mimari tasarım etütleri, mimari projeler, detay çizimler,
perspektifler, maket fotoğrafları, vb. dir.
(2) Şantiye Stajı Esasları
a) Şantiye Stajının Amacı
Şantiyede staj yapan öğrenci, staj yaptığı şantiyede binanın gerçekleştirilmesi ya da onarımı için var olan tüm
maddi ve insan gücü potansiyelini, bu potansiyelin unsurlarını, bunların arasındaki ilişkiyi tanımış ve
şantiyede sistemin nasıl işlediğini öğrenmiş olmalıdır. Öte yandan şantiyede üretimin gerçekleşmesini
sağlayan, çok sayıda birbirinden farklı nitelikte iş yapılmaktadır. Öğrenci şantiyedeki çalışma sırasında, o
şantiyede gerçekleştirilen işlerden en az birini ayrıntılı bir şekilde öğrenmeli, bunun için de o şantiyede böyle
bir işin bizzat içinde olmalı ve çalışmalıdır. Bazı şantiyelerde tasarımla ilgili birimler de bulunmaktadır.
Şantiye stajı bu tasarım biriminde yapılamaz.
b) Şantiye Stajı Sonunda İstenen Belge ve Raporlar
Şantiye stajı yapan öğrenci, staj raporunu ve staj değerlendirme formunu aşağıda tanımlanan biçimde
hazırlamak ve staj sonrasında Bölüm Başkanlığı’na teslim etmek zorundadır. A4 boyutunda(bölümün web
sayfasında yer alan kapak ile) ve cilt/dosya düzeninde hazırlanacak staj raporunda yer alması istenen bilgiler
aşağıdaki şekildedir;
Şantiye Günlüğü
Bu bölüm şantiye stajı yapanlar tarafından bir tür şantiye günlüğü olarak algılanıp gerekli kayıtlar yapılacaktır.
Şantiye günlüğüne her gün şantiyede meydana gelen önemli olaylar ve öğrencinin bizzat çalıştığı işle ilgili
gelişmeler kaydedilecektir.
Şantiye Düzeni ile İlgili Bilgiler
Şantiye düzeni ile ilgili olarak, şantiyede var olan potansiyelin ve isleyişin genel anlamda tanıtılması
beklenmektedir.
Şantiyede Çalışılan İş ile İlgili Bilgiler
Şantiyelerde bina üretiminin gerçekleştirilmesinde uygulamanın yürütülmesi, hak ediş ve metraj hazırlama,
süresel planlama, malzeme, ekipman, işgücü yönetimi, satın alma, idari işler, maliyet kontrol, muhasebe,
finansman, taşeron yönetimi vb. gibi çeşitli işler yürütülmektedir. Öğrenci şantiye stajı raporunda çalıştığı
işlerin ayrıntılarına yer vermek durumundadır.
(3) Büro (Mimari Tasarım) ve Şantiye Dışı Alanlarda Yapılacak İsteğe Bağlı Stajın Esasları
a) İsteğe Bağlı Stajın Amacı
Büro ve şantiye stajları dışında, mimarlık mesleğinin disiplinler arası ilişkilerini tanıtıcı ve kavratıcı farklı
alanlarda deneyim kazanmak amacıyla, aşağıda belirtilen alanlardan birinde staj yapabilir:
a) Proje yönetim firmaları, yapı denetim firmaları, müşavirlik firmaları, inşaat firmaları merkez ofisleri
ve kamu kuruluşlarının ilgili birimleri,
b) Kalkınma Bakanlığı, TÜBİTAK, BAP, Döner Sermaye vb. araştırma projeleri,
c) Yaz okulları, atölyeler, diğer mesleki etkinlikler, arkeolojik kazı alanlarında ve/veya tarihi sit
alanlarında ve/veya tarihi yapılarda mimari belgeleme ve alan araştırmaları.
b) İsteğe Bağlı Staj Sonunda İstenen Belge ve Raporlar
Madde 4a. kapsamında tanımlanan staj yerleri bağlamında staj yapılan alan büro ya da şantiye stajı
niteliklerinden hangisine yakınsa, o gruba ait belgeler hazırlanarak teslim edilecektir. Ayrıca gerekli
görüldüğünde, komisyonun önerisi doğrultusunda özel raporlar hazırlanacaktır.
Yaz okulları, atölyeler, alan araştırmalarında aşağıdaki belgeler istenir;
Staj Günlüğü
Çalışma süresince yapılan çalışmalar günlük olarak yazılacak ve yürütücü tarafından onaylanacaktır.
Rapor
Yapılan çalışmanın genel tanımı, amacı ve içeriği, çalışmayı örgütleyen kişiler ve kurumlar, katılan grup
ve/veya kişilerin tanıtımı, ele alınan konuların tür ve nitelikleri belirtilecektir. Bu kapsamda yapılan kişisel
çalışmanın ayrıntılı açıklaması, sonuçları ve uygulamaya esas olan örnek sunulacaktır.
Başarı Belgesi
Yaz okulları, atölyeler sonunda öğrencinin çalışmasının başarılı olduğunu gösteren belgenin kopyası staj
zarfının içine konulacaktır.
MADDE 12b: Şehir ve Bölge Planlama Bölümü Staj Esasları
(1) Kamu Kuruluşu Stajının Esasları
a) Kamu Kuruluşu Stajının Amacı
Kamu kuruluşu stajının amacı; şehir ve bölge planlama meslek alanı ile doğrudan ilgili kamu kurumlarının
işleyişleri çerçevesinde planlama sürecinin ve uygulamalarının deneyimlenmesi ve yeni bilgi ve becerilerin
kazanılmasıdır. Eğitici personel, varsa şehir plancısı, yoksa imza yetkisi olan birim yöneticisi ve/veya daha
üst düzeyde yönetici olmalıdır.
b) Kamu Kuruluşu Stajı Sonunda İstenen Belge ve Raporlar
Kamu kuruluşu stajı yapan öğrencinin, staj raporunu ve Staj Değerlendirme Formu’nu Bölüm Staj
Komisyonuna teslim etmesi gerekmektedir. A4 boyutunda (Bölümün web sayfasında yer alan kapak ile) ve
cilt/dosya düzeninde hazırlanacak staj raporunda yer alması istenen bilgiler aşağıdaki gibidir:
Kamu Kuruluşu Günlüğü
Staj raporunda, her staj gününe ait olmak üzere, kamu kuruluşunda yapılan genel faaliyetler, öğrenci
tarafından bizzat hazırlanan araştırma raporları, tespit çalışmaları, değişik ölçeklerdeki fiziki planlara ilişkin
şema ve çizimler, net ve anlaşılır biçimde staj defterine günü gününe kaydedilecek ve onaylatılacaktır.
Kamu Kuruluşu Organizasyon Şeması (Kamu Kuruluşunun İşleyiş Biçimi)
Bu bölümde, öğrencinin staj yaptığı kamu kuruluşunda yer alan birimler ve birimlerin üstlendikleri görevler,
öğrencinin bulunduğu birim de belirtilerek kamu kuruluşunun çalışma alanı ve organizasyon şeması
tanımlanacaktır. Bununla birlikte, planlama süreci şeması oluşturularak şehir plancısı (karar verici) ile diğer
elemanların yaptıkları işlerin nasıl bir işleyiş biçimi gösterdiği ve staj yapan öğrencinin bu süreç içindeki rolü
açık bir biçimde ele alınacaktır. Ayrıca, staj yapan öğrenciden kamu kuruluşundaki görevine ve çalışma
sistemine ilişkin bir değerlendirilme yapması beklenmektedir.
Kamu Kuruluşunda Yapılan İşlere Yönelik Bilgiler
Kamu kuruluşu stajı yapan öğrenci, staj raporunda, staj süresince yaptığı işler ile ilgili detaylı görsel ve
açıklamalara yer verecek, yaptığı işlerin analizini ve değerlendirmesini yapacaktır. Öğrenci planlama süreci
içinde kendi yaptığı iş ve eylemleri tanımlayacak ve kendisinin bizzat yaptığı her türlü çalışmaya ait belgelerin
(analiz, sentez, şemalar, plan ve projeler gibi) birer kopyasını rapora ekleyecektir.
(2) Planlama Bürosu Stajı Esasları
a) Planlama Bürosu Stajının Amacı
Planlama bürosu stajının amacı öğrencinin beceri ve tecrübelerini artırmak ve gerçek yaşam uygulamalarını
deneyimlemektir. En az beş yıllık şehir planlama deneyimi olan ve en az üç şehir plancısının çalıştığı bürolarda
yapılması gerekmektedir. Eğitici personel, şehir plancısı olmalıdır.
b) Planlama Bürosu Stajı Sonunda İstenen Belgeler
Planlama bürosu stajı yapan öğrencinin, stajın değerlendirilmesine esas olacak birtakım belge ve dokümanları
içeren staj raporunu Staj Komisyonuna teslim etmesi gerekmektedir. Hazırlanacak raporun, öğrencinin bilgi
ve beceri düzeyi ile ilişkili olması, öğrencinin kendisi tarafından yapılmış olduğunu ifade edecek nitelik ve
inandırıcılıkta olması ve belirli bir takdim düzeninde açık ve net olarak sunulması istenmektedir.
A4 boyutunda (Bölümün web sayfasında yer alan kapak sayfası ile) ve cilt/dosya düzeninde hazırlanacak staj
raporunda yer alması beklenen bilgiler aşağıdaki gibidir:
Planlama Bürosu Günlüğü
Staj raporunda her staj gününe ait olmak üzere, büroda yapılan genel faaliyetler, öğrenci tarafından bizzat
hazırlanan araştırma raporları, tespit çalışmaları, değişik ölçeklerdeki fiziki planlara ilişkin şema ve çizimler
net ve anlaşılır biçimde staj defterine günü gününe kaydedilecek ve onaylatılacaktır.
Planlama Bürosu Organizasyon Şeması (Büronun İşleyiş Biçimi)
Bu bölümde, planlama süreci şeması yanında büronun çalışma alanı ve organizasyon şeması, büroda çalışan
elemanlar ve bu elemanların faaliyet alanları ile birlikte büroda üstlendikleri görevler tanımlanacaktır. Bu
çerçevede; plancı (karar verici) ile diğer elemanların yaptıkları işlerin nasıl bir isleyiş biçimi gösterdiği ve staj
yapan öğrencinin bu organizasyondaki rolü açık bir biçimde ele alınacaktır. Ayrıca, staj yapan öğrenciden,
bürodaki görevine ve çalışma sistemine ilişkin bir değerlendirme yapması beklenmektedir.
Planlama Bürosunda Yapılan İşlere Yönelik Bilgiler
Planlama bürosu stajı yapan öğrenci, staj raporunda, staj süresince yaptığı işler ile ilgili detaylı görsel ve
açıklamalara yer verecek, yaptığı işlerin analizini ve değerlendirmesini yapacaktır. Öğrenci planlama süreci
içinde kendi yaptığı iş ve eylemleri tanımlayacak ve kendisinin bizzat yaptığı her türlü çalışmaya ait belgelerin
(analiz, sentez, şemalar, plan ve projeler gibi) birer kopyasını rapora ekleyecektir.
(3) Diğer Araştırma-Planlama Kuruluşları Stajının Esasları
a) Diğer Araştırma-Planlama Kuruluşları Stajının Amacı
Diğer Araştırma-Planlama Kuruluşları stajının amacı; öğrencinin kamu kuruluşları ve planlama büroları
dışında, şehir planlama mesleğinin disiplinler arası ilişkilerini farklı alanlarda deneyimlemesi ve derslerde
edindiği teorik bilgiler ile planlama uygulamaları arasındaki bağlantıyı kurmasını sağlamaktır. Eğitici
personelin, kendi meslek alanında en az beş yıllık deneyimi olan şehir plancısı olması gerekmektedir.
b) Diğer Araştırma-Planlama Kuruluşları Stajı Sonunda İstenen Belge ve Raporlar
Diğer Araştırma-Planlama Kuruluşları Stajı yapan öğrencinin, staj raporunu ve Staj Değerlendirme Formu’nu
Bölüm Staj Komisyonu’na teslim etmesi gerekmektedir. A4 boyutunda (Bölümün web sayfasında yer alan
kapak ile) ve cilt/dosya düzeninde hazırlanacak staj raporunda yer alması istenen bilgiler aşağıdaki gibidir:
Diğer Araştırma-Planlama Kuruluşları Günlüğü
Staj raporunda her staj gününe ait olmak üzere, staj yapılan araştırma-planlama kuruluşunda yapılan genel
faaliyetler, öğrenci tarafından bizzat hazırlanan araştırma raporları, tespit çalışmaları, analizler, değişik
ölçeklerdeki fiziki planlara ilişkin şema ve çizimler net ve anlaşılır biçimde staj defterine günü gününe
kaydedilecek ve onaylatılacaktır.
Diğer Araştırma-Planlama Kuruluşları Organizasyon Şeması (İşleyiş Biçimi)
Bu bölümde, öğrencinin staj yaptığı araştırma-planlama kuruluşunda yer alan birimler ve birimlerin
üstlendikleri görevler, öğrencinin bulunduğu birim de belirtilerek kuruluşunun çalışma alanı ve organizasyon
şeması tanımlanacaktır. Bununla birlikte, planlama süreci şeması oluşturularak plancı (karar verici) ile diğer
elemanların yaptıkları işlerin nasıl bir işleyiş biçimi gösterdiği ve staj yapan öğrencinin bu süreç içindeki rolü
açık bir biçimde ele alınacaktır. Ayrıca, staj yapan öğrenciden araştırma-planlama kuruluşundaki görevine ve
çalışma sistemine ilişkin bir değerlendirme yapması beklenmektedir.
Diğer Araştırma-Planlama Kuruluşunda Yapılan İşlere Yönelik Bilgiler
Diğer Araştırma-Planlama Kuruluşları Stajı yapan öğrenci, staj raporunda, staj süresince yaptığı işler ile ilgili
detaylı görsel ve açıklamalara yer verecek, yaptığı işlerin analizini ve değerlendirmesini yapacaktır. Öğrenci
planlama süreci içinde kendi yaptığı iş ve eylemleri tanımlayacak ve kendisinin bizzat yaptığı her türlü
çalışmaya ait belgelerin (analiz, sentez, şemalar, plan ve projeler gibi) birer kopyasını rapora ekleyecektir.
(4) İsteğe Bağlı Stajın Esasları
a) İsteğe Bağlı Stajın Amacı
Kamu Kuruluşu, Planlama Bürosu ve diğer Araştırma-Planlama Kuruluşlarında yapılması gereken zorunlu
staj dışında, lisans eğitiminin herhangi bir aşamasında isteğe bağlı staj da yapılabilir. Bununla birlikte,
planlama mesleğinin disiplinler arası ilişkilerini kavramak ve farklı alanlarda deneyim kazanmak amacıyla
aşağıda belirtilen alanlarda Bölüm Staj Komisyonun uygun görüşü ile isteğe bağlı staj yapabilir:
a) Bünyesinde şehir plancısı bulunan gayrimenkul firmaları,
b) Koruma, yenileme ve dönüşüm çalışmaları, kentsel ölçekteki diğer planlama ile ilgili çalışmalar,
c) Atölye niteliğindeki yaz okulları ve planlama meslek alanı ile ilgili diğer etkinlikler.
b) İsteğe Bağlı Staj Sonunda İstenen Belge ve Raporlar
Kamu Kuruluşu, Planlama Bürosu veya diğer Araştırma-Planlama Kuruluşlarından birinde isteğe bağlı staj
yapılması durumunda, bu kurum ve kuruluşlar için zorunlu stajda istenen belge ve raporlar isteğe bağlı staj
sonunda da hazırlanmalıdır. Yukarıda belirtilen diğer alanlarda isteğe bağlı staj yapılması durumunda ise, staj
yapılan alanın nitelikleri kamu kuruluşu/planlama bürosu/diğer araştırma-planlama kuruluşları stajı
niteliklerinden hangisine yakınsa, o gruba ait belgeler hazırlanarak teslim edilmelidir. Ayrıca gerekli
görüldüğünde, komisyonun önerisi doğrultusunda özel raporlar hazırlanması gerekmektedir.
Yaz okulları, atölyeler ve alan araştırmalarında aşağıdaki belgeler istenir:
Staj Günlüğü
Çalışma süresince yapılan çalışmalar günlük olarak yazılmalı ve yürütücü tarafından onaylanmalıdır.
Rapor
Yapılan çalışmanın genel tanımı, amacı ve içeriği, çalışmayı gerçekleştiren kişiler ve kurumlar, katılan grup
ve/veya kişilerin tanıtımı, ele alınan konuların tür ve nitelikleri belirtilmelidir. Bu kapsamda yapılan kişisel
çalışmanın ayrıntılı açıklaması, sonuçları ve uygulamaya esas olan örnek sunulmalıdır.
Başarı Belgesi
Yaz okulları, atölyeler ve alan araştırmaları sonrasında öğrencinin başarılı olduğunu gösteren belgenin kopyası
staj zarfının içine konulmalıdır.
MADDE 13: Staj Değerlendirme Formu
Staj Değerlendirme Formu, öğrencinin zorunlu ve isteğe bağlı staj çalışması süresince, tutum ve davranışlarına
yönelik değerlendirmeleri içeren ve staj yapılan mimarlık bürosu/ şantiye/ kamu kuruluşu/ planlama bürosu/
araştırma-planlama kuruluşu ile bu kuruluşlar dışında isteğe bağlı staj yapılan kuruluşlardaki yetkili tarafından
doldurulacak bir belgedir. Öğrenci, Bölümlerin web sayfasında yer alan Staj Değerlendirme Formu'nu stajın
başlangıcında yetkiliye elden götürmeli, staj sonrasında kapalı zarf içinde yetkiliden teslim alarak staj
dosyasının içine koymalı ve diğer belgelerle birlikte Bölüm Başkanlıklarına teslim etmelidir.
MADDE 14: Öğrenci Yükümlülükleri
• Öğrenciler staj yaptıkları kuruluşun çalışma düzenine, kural, talimat ve emirlerine uymak, daimî
personel gibi iş yerinin ticari, sosyal ve kültürel faaliyetlerine katılmak ve yöneticilerin verdikleri
mesleki eğitimle ilgili görevleri yapmak zorundadırlar. Aksi durumda stajları başarılı sayılmaz.
Öğrenciye mesleki eğitime aykırı görev verildiği takdirde, Staj Komisyonu öğrencinin staj yerini
değiştirmesini isteyebilir.
• Stajyerler, kusurları nedeni ile verecekleri zararlardan dolayı o işyeri elemanlarının sorumluluklarına
tabidir.
• Öğrenciler, staj süresince mazeretsiz olarak staj süresinin %10’undan fazla devamsızlık yapamazlar.
• Stajyer öğrenciler için Gebze Teknik Üniversitesinin ve Yükseköğretim Kurumları Öğrenci Disiplin
Yönetmeliği’nin hükümleri staj sırasında da geçerlidir.
MADDE 15: İş Kazası ve Meslek Hastalığı Sigortası
Staj süresince öğrencilere 5510 Sayılı Sosyal Sigortalar ve Genel Sağlık Sigortası Kanunu uygulanır.
Bu bağlamda öğrenciler stajlarına ancak sigorta girişleri tamamlandıktan sonra başlayabileceklerdir. Sigortalı
olduğunu beyan eden ve belgeleyen öğrenciler dışındaki öğrencilerin, sigorta girişleri yapılmadan yapılan
çalışmaları staj süresinden sayılmayacaktır.
Sigorta girişlerinin yapılabilmesi için öğrencinin hâlihazırda sigortalı olup olmadığı bilgisini Dekanlığa
bildirmesi gerekmektedir. Öğrenci, staja başlayacağı tarihten en az 5 iş günü önce Staj Yeri Onay Formu ile
eğer sigortalıysa sigortalı olduğunu gösteren belge, sigortalı değilse müstahaklık belgesini veya Sağlık
Provizyon Aktivasyon Sistemi’nden alacağı internet çıktısını Dekanlık muhasebe birimine teslim eder.
Dekanlık tarafından sigorta giriş belgesi düzenlenerek öğrencinin sigortalı olarak işe giriş kaydı yapılır ve
imza karşılığında öğrenciye teslim edilir. Bu belge öğrenci tarafından staj yapacağı firma/kurum/kuruluşa
ulaştırılır. Firma/kurum/kuruluş öğrenci adına bir “Kabul Belgesi” düzenler. Öğrencilerin staj bitiş süreleri
Dekanlık muhasebe birimi tarafından takip edilir. Sigorta çıkış bildirgesi düzenlenerek öğrencinin sigorta ile
ilişiği kesilir. Düzenlenen sigorta çıkış bildirgesinin bir kopyası öğrenciye verilir.
MADDE 16: Özel Durumlar
• Dikey Geçiş Sınavı ile Bölümlerde öğrenim görmeye hak kazanan intibak öğrencilerinin daha önce
almış oldukları eğitim nedeniyle zorunlu stajdan muafiyetleri, ilgili bölümün intibak komisyonunca
değerlendirilerek Dekanlık tarafından Yönetim Kurulu kararı ile karara bağlanır.
• Bölümlere yatay geçişle gelen öğrencilerin geldikleri yükseköğrenim kurumunda kayıtlı oldukları
sürede yaptıkları stajların bir kısmı ya da tamamı, bu Yönergedeki şartları taşıması koşuluyla Bölüm
Staj Komisyonlarının onayı ve Dekanlık tarafından Yönetim Kurulu kararı ile kabul edilebilir.
Yürürlükten Kaldırılan Yönerge
MADDE 17: (1) Gebze Teknik Üniversitesi Senatosunun 12.09.2012 tarih ve 2012/28-03 sayılı kararları ile
yürürlüğe giren Gebze Teknik Üniversitesi Mimarlık Fakültesi Mimarlık Bölümü Staj Yönergesi yürürlükten
kaldırılmıştır.
Yürürlük
MADDE 18: (1) Bu Yönerge ve Staj Prosedürü 2018-2019 Eğitim ve Öğretim Yılı Bahar Yarıyılı’ndan
itibaren yürürlüğe girer.
Yürütme
MADDE 19: (1) Gebze Teknik Üniversitesi, Mimarlık Fakültesi Dekanlığınca Yürütülür.

T.C.
GEBZE TEKNİK ÜNİVERSİTESİ
MİMARİ TASARIM VIII DERSİ UYGULAMA
ESASLARI YÖNERGESİ
Amaç:
Madde 1: Bu yönergenin amacı, “Gebze Teknik Üniversitesi Mimarlık Fakültesi Mimarlık Bölümü”
ders programında yer alan Mimari Tasarım VIII dersi ile ilgili ilkeleri belirlemektir.
Kapsam:
Madde 2: Bu yönerge “Gebze Teknik Üniversitesi Mimarlık Fakültesi Mimarlık Bölümü” ders
programında yer alan (MIM495) Mimari Tasarım VIII dersi ile ilgili esasları kapsar.
Tanım:
Madde 3: Mimari Tasarım VIII dersi öğrencinin kayıtlı olduğu Mimarlık Bölümü’nün Anabilim
dallarında ve Öğretim Planlarında yer alan derslerde edinilen bilgilerin sistematik bir şekilde
kullanılmasını sağlayan, bilimsel bir yöntemle çeşitli kaynaklardan yararlanılarak yapılan, öğrencinin
tasarım yeteneğini ölçen ve bu yeteneği belgeleyen, öğrencinin düzenli tashih almadan tek başına
hazırladığı, belirli aralıklarla düzenlenen jüriler tarafından denetlenen bir proje-tasarım çalışmasıdır.
Mimari Tasarım VIII dersinin Alınabilme Koşulları:
Madde 4: Öğrencinin Mimari Tasarım VIII dersini alabilmesi için eğitim-öğretim programındaki ilk
dört yarıyıldaki dersler ile Mimari Tasarım VIII dersinden önceki son dönemde Mimari Tasarım VIII
dersinin ön koşulu olan derslerden başarılı olması ve staj yükümlülüklerini tamamlamış olması gerekir.
Mimari Tasarım Derslerinin Alınması ve Uygulama Usulleri:
Madde 5: Bu yönergenin 4. madde hükmüne bağlı olmak kaydıyla öğrenci Mimari Tasarım VIII
dersine, alacağı diğer derslerle birlikte danışmanın onayı ile kayıt yaptırır. Mimari Tasarım VIII dersi,
Gebze Teknik Üniversitesi ve diğer üniversitelerin yaz okulu programlarından alınamaz.
Mimari Tasarım VIII Dersi Jürisinin Belirlenmesi:
Madde 6: Mimarlık Bölüm Başkanlığı, bölüm öğretim üyesi ve elemanlarından oluşan Mimari Tasarım
VIII dersi jürisini oluşturarak ders görevlendirmeleri ile birlikte Dekanlığa bildirerek ilan eder.
Mimarlık Bölüm Kurulu gerekli gördüğü takdirde, Fakülte içindeki diğer bölümlerden ve/veya Fakülte
dışından ve diğer üniversitelerin ilgili bölümlerinden öğretim elemanları ile meslek ve/veya uzmanlık
alanındaki çalışma ve eserleriyle tanınmış mimarlar ve/veya şehir bölge planlama uzmanlarının jüri
üyesi olarak görevlendirilmesi için karar alarak Mimarlık Bölüm Başkanlığı’nın onayına sunabilir.
Mimari Tasarım VIII Dersi Jürisinin Görevleri:
Madde 7: Mimari Tasarım VIII dersi jürisinin görevleri aşağıdaki gibidir:
• Mimari Tasarım VIII dersinin konusunu, kapsamını, çalışma ölçütleri ile takvimini belirlemek ve
derse kayıt süresinin bitiminden sonra akademik ders yılının ilk haftası sonunda Mimarlık Bölüm
Başkanlığı’na bildirmek,
• Mimari Tasarım VIII dersinin sunum niteliklerini ve özelliklerini belirleyerek ilan etmek,
• Öğrencilerin Mimari Tasarım VIII dersinde ürettikleri projelerini yarıyıl içinde izleyip
onaylamak,
• Mimari Tasarım VIII dersinin istenen nitelik ve ölçülerle, programa uygunluğunu izlemek,
• Öğrencinin Mimari Tasarım VIII dersi sürecindeki gelişimini izlemek.
Mimari Tasarım VIII dersinin Yürütülmesi:
Madde 8: Her yarıyıl ders görevlendirmeleri sırasında Bölüm Başkanlığı tarafından belirlenerek Fakülte
Kurulu tarafından onaylanan Mimari Tasarım VIII dersi jürisi, yarıyılın ilk haftası içinde Mimari
Tasarım VIII dersi konu/konularını belirleyerek Dekanlığa yazılı olarak bildirir ve öğrencilere ilan eder.
Mimari Tasarım VIII dersi jürisi yarıyıl içinde en az iki defa öğrencilerin Mimari Tasarım VIII dersi
projelerini izlemek üzere toplanacağı ara jüri tarihlerini belirleyerek yarıyılın ilk haftası içinde ilan eder.
Öğrenciler ara jürilere katılmak zorundadır. Ara jürilerin not ortalaması ara sınav notu olarak kabul
edilir. Zorunlu sebepler (jüri tesliminin yerine getirilmesini engelleyecek nitelik arz eden grev, lokavt
veya işin yavaşlatılması, savaş, seferberlik halleri, halk ayaklanmaları, terör vb. haller, deprem, fırtına,
sel baskını, çığ, yıldırım gibi doğal afetler, kimyasal kirlilik, radyasyon kazası, radyasyon yağışı,
iyonlaştırıcı radyasyon, yangın veya ciddi bulaşıcı hastalıkların baş göstermesi gibi haller) dışında
ikiden fazla ara jüriye girmeyen öğrenciye final jüri hakkı verilmez. Mazereti nedeniyle ara jürilerden
birine giremeyen öğrenci, tabi olduğu lisans yönetmeliğinde belirtilen süre içerisinde mazeret belgesi ile
birlikte jüri için istenenleri bölüm sekreterliğine teslim eder. Mazereti Fakülte Yönetim Kurulunca kabul
edildiği takdirde kendisine jüri hakkı verilir. Mazeret jürisi, öğrencinin bulunmadığı bir ortamda jüri
üyeleri tarafından gerçekleştirilir.
Mimari Tasarım VIII Projesi Teslimi:
Madde 9: Mimari Tasarım VIII dersi projesi Mimarlık Bölüm Başkanlığı tarafından yarıyılın ilk haftası
içinde ilan edilen tarihte ve istenen nitelikte teslim edilir. Belirtilen gün veya saatte Mimari Tasarım
VIII dersi projesini teslim etmeyen öğrenci sınava alınmaz.
Mimari Tasarım VIII Dersi Sınavı:
Madde 10: Mimari Tasarım VIII dersinin sınavı Mimarlık Bölüm Başkanlığı tarafından yarıyılın ilk
haftası içinde ilan edilen tarihte Mimari Tasarım VIII Jürisi tarafından yapılır. Jüri, Mimari Tasarım VIII
dersi sınavının özelliklerini Mimarlık Bölüm Başkanlığı’na yarıyılın ilk haftası içinde bildirir. Sınav
açık ya da kapalı sözlü savunma şeklinde olur. Gerektiğinde eskiz sınavı da yapılabilir.
Öğrenci Mimari Tasarım VIII dersi projesini belirtilen tarih ve saatte sözlü olarak savunur. Savunma en
çok 20 dakika sürer. Öğrencinin başarı notu jüri tarafından Bölüm Başkanlığı’na bildirilir.
Mimari Tasarım VIII dersinde Başarısızlık Durumu ve Tekrar:
Madde 11: Mimari Tasarım VIII dersine ait yükümlülüklerini yukarıda yazılı koşullar çerçevesinde
yerine getirmeyen ve başarısız olan öğrenciler bir sonraki dönemde Mimari Tasarım VIII dersi için
Bölüm Başkanlığı tarafından görevlendirilen jüri tarafından belirlenen yeni Mimari Tasarım VIII dersi
koşullarına uymak zorundadır. Mimari Tasarım VIII dersinden başarısız olan öğrencinin başarısız
olduğu konu ve çalışma ile tüm ilişiği kesilir. Mimari Tasarım VIII dersinin mazeret ve yaz okulu hakkı
yoktur.
Çeşitli Hükümler:
Madde 12: Tek ders sınavı ile ilgili olarak GTÜ Lisans Eğitim ve Öğretim Yönetmeliğinin ilgili
maddesi gereği proje çalışması olarak değerlendirilen Mimari Tasarım VIII dersinde tek ders sınav
hakkı yoktur.
Madde 13: Bu yönergede hüküm bulunmayan durumlarda GTÜ Lisans Eğitim ve Öğretim Yönetmeliği,
Mimari Tasarım Dersleri Uygulama Esasları Yönergesi ve/veya Bölüm ve Fakülte Kurullarınca alınacak
ilke kararları uygulanır.
Yürürlük:
Madde 14: Mimari Tasarım VIII dersi uygulama esasları yönergesi, GTÜ Senatosu tarafından kabul
edildiği tarihte yürürlüğe girer ve Gebze Teknik Üniversitesi Mimarlık Fakültesi Mimarlık
Bölümü’ndeki tüm öğrenciler için geçerli olur.
Yürütme:
Madde 15: Bu yönerge hükümleri GTÜ Mimarlık Fakültesi Mimarlık Bölüm Başkanı tarafından
yürütülür.

T.C.
GEBZE TEKNİK ÜNİVERSİTESİ
MİMARİ TASARIM DERSLERİ UYGULAMA
ESASLARI YÖNERGESİ
Amaç:
Madde 1: Bu yönergenin amacı Gebze Teknik Üniversitesi Mimarlık Fakültesi Mimarlık Bölümü Ders
Planında yer alan Mimari Tasarım derslerinin uygulama ve değerlendirme esaslarını belirlemektedir.
Tanım:
Madde 2: Gebze Teknik Üniversitesi Mimarlık Fakültesi Mimarlık Bölümünde 4 yıllık lisans eğitimi
süresince toplam 8 (sekiz) adet Mimari tasarım dersi verilmektedir. Bu dersler MIM 121 Mimari
Tasarım I, MIM 122 Mimari Tasarım II, MIM 221 Mimari Tasarım III, MIM 222 Mimari Tasarım IV,
MIM 321 Mimari Tasarım V, MIM 322 Mimari Tasarım VI, MIM 421 Mimari Tasarım VII dersleri ile
MIM 495 Mimari Tasarım VIII “Mimari Tasarım” dersleri olarak isimlendirilmektedir. Bu derslerin
sonuncusu Mimari Tasarım VIII dersidir ve bu ders kendi uygulama yönergesi esaslarına göre yürütülür.
Mimari Tasarım VIII yönergesinde yer almayan konularda bu yönergedeki ilgili koşullar geçerlidir.
Mimari Tasarım dersleri teori ve uygulamayı içeren, zorunlu temel dersler niteliğinde ve “grup dersi”
olarak yapılmakta olup birden fazla öğretim üyesi ve elemanı tarafından yürütülür.
Mimari Tasarım Derslerinin Amacı:
Madde 3: Mimari Tasarım derslerinin amacı her yarıyıl sonunda öğrencilere tanımlanan ve seviyesi
belirlenen tasarım yapma bilgi ve becerisini kazandırmaktır. Bu amaca yönelik olarak seçilen konuyla
ilgili tasarımlar yapılır, dönem sonunda çizimi ve maketi yapılarak sunulur. Mimari tasarım derslerinde
yapılan projelere o yarıyıla kadar ve o yarıyılda görülen diğer tüm derslerde edilen bilgi ve becerilerin
kullanılması/ yansıtılması esastır. Bu bağlamda basitten çok yönlü ve karmaşık olana doğru mimarlıkla
ilgili sorunlar yapılan tasarımlar yoluyla irdelenmektedir.
Mimari Tasarım Derslerinin Alınması ve Uygulama Usulleri:
Madde 4: MIM 121 Mimari Tasarım I, MIM 122 Mimari Tasarım II, MIM 221 Mimari Tasarım III,
MIM 222 Mimari Tasarım IV, MIM 321 Mimari Tasarım V, MIM 322 Mimari Tasarım VI, MIM 421
Mimari Tasarım VII dersleri ile MIM 495 Mimari Tasarım VIII “Mimari Tasarım” dersleri birbirinin ön
koşuludur. Mimari Tasarım I, II, III, IV, V, VI, VII derslerinin herhangi birinden başarısız olan öğrenci
devam eden dönemde aynı dersi tekrarlamak durumunda olup bir sonraki Mimari Tasarım dersini
alamaz. Bu bağlamda Mimari Tasarım derslerinin tümü her yarıyıl açılır. Öğrencinin Mimari Tasarım
VIII dersini alabilmesi için tüm Mimari Tasarım derslerini almış ve başarmış olması gereklidir.
Mimari Tasarım I dersini ilk defa alacak olan öğrencilerin bu dersi güz yarıyılında alması
gerekmektedir. Dikey geçiş sistemiyle gelen öğrencilerin Mimari Tasarım I dersini bahar yarıyılında
almasına izin verilebilir.
Mimari Tasarım dersleri Gebze Teknik Üniversitesi ve diğer üniversitelerin yaz okulu programlarından
alınamaz.
Mimari Tasarım Dersleri Yürütücülerinin ve Ders Gruplarının Belirlenmesi:
Madde 5: Her yarıyıl başında eğitim döneminin ilk haftası içinde, Mimari Tasarım derslerini alacak
öğrenci sayıları ve eğitim kalitesi esas alınarak dersleri yürütecek öğretim elemanlarının sayıları, ders
grupları ve gruplarda yer alacak öğrenciler belirlenir. Derslerin yürütücülerinin belirlenmesinde,
öncelikle bölümdeki kadrolu öğretim üyesi ve öğretim görevlilerinden yararlanılacaktır. Bununla
birlikte, derslerin içeriklerinin zenginleştirilebilmesi ve öğrencilere farklı görüş ve deneyimlerin
aktarılabilmesi amacıyla Fakültenin diğer bölümlerinden ilgili öğretim elemanları ile diğer
üniversitelerin mimarlık bölümlerinin öğretim elemanları ve/veya uzmanlık alanındaki çalışma ve
eserleriyle tanınmış mimarlardan tasarım derslerinde öğretim görevlisi olarak yararlanılacaktır. Tasarım
derslerine yarı zamanlı öğretim görevlisi olarak davet edilecek mimarlarda, bölüm kurulunun belirlemiş
olduğu ölçütlere uygunluk aranacaktır. İlgili Mimari Tasarım dersinin konusunun belirlenmesinden son
değerlendirmeye kadar olan tüm süreci yöneten, mimari tasarım dersi grup yürütücüleri ve öğrenciler
arasındaki koordinasyon ve iletişimi sağlayan koordinatör öğretim üyesi, Bölüm Başkanlığı tarafından
görevlendirilir. Öğrencinin tasarım çalışması yapacağı grup ve öğretim elemanı Bölüm Başkanlığı’nın
denetiminde belirlenir.
Mimari Tasarım Derslerinin Sınavları:
Madde 6: Ara Sınav (Ara Jüri): Mimari Tasarım Derslerinin tümünün (Mimari Tasarım VIII dâhil)
ara sınavları her yarıyıl en az 1 (bir) ara sınav olmak üzere “Eskiz Sınavı” ve/veya “Jüri Ön
Değerlendirmesi” şeklinde yapılır. Jüri esasına dayanan ara sınav, açık sözlü savunma seklinde olur. Her
yarıyıl basında ders yürütücülerinin ortak kararıyla Mimari Tasarım derslerinin ara sınav sayısı, not
ağırlıkları ve nasıl uygulanacağı belirlenerek Bölüm Başkanlığı’na bildirilir. Ara sınav sayısının birden
fazla olabileceği göz önünde tutularak ara sınav notlarının resmi olarak ilanının diğer ara sınav
duyurularıyla birlikte yapılması zorunlu değildir. Bu durumda ara sınav notlarının yarıyıl sonu notlarıyla
birlikte teslim edilmesi yoluna gidilir. Ara sınavlara girmek zorunludur. Gebze Teknik Üniversitesi
Lisans Eğitim ve Öğretim Yönetmeliğinin ilgili maddesi kapsamında haklı ve geçerli nedenlerle yarıyıl
içi sınavlarına giremeyen öğrencilere, bir defaya mahsus olmak üzere mazeret sınav hakkı verilebilir.
Mücbir sebepler (jüri tesliminin yerine getirilmesini engelleyecek nitelik arz eden grev, lokavt veya işin
yavaşlatılması, savaş, seferberlik halleri, halk ayaklanmaları, terör vb. haller, deprem, fırtına, sel
baskını, çığ, yıldırım gibi doğal afetler, kimyasal kirlilik, radyasyon kazası, radyasyon yağışı,
iyonlaştırıcı radyasyon, yangın veya ciddi bulaşıcı hastalıkların baş göstermesi gibi haller) haricinde bir
öğrencinin birden çok kez ara sınavlara katılmaması söz konusu değildir. İki ve daha fazla ara sınava
girmeyen öğrenciye final sınavı hakkı verilmez. Mazereti nedeniyle ara sınavlardan birine giremeyen
öğrenci, tabi olduğu lisans yönetmeliğinde belirtilen süre içerisinde mazeret belgesi ile birlikte jüri için
istenenleri bölüm sekreterliğine teslim eder. Mazereti Fakülte Yönetim Kurulunca kabul edildiği
takdirde kendisine sınav hakkı verilir. Mazeret jürisine öğrenci katılmaz, jüri üyeleri kendi aralarında
değerlendirme yapar.
Madde 7: “Eskiz Sınavı” öğrencinin mimari tasarım düzeyine uygun olarak hazırlanan bir konunun
sınav süresince çözümünü içeren bir sınav türüdür. Eskiz sınavı, öğrenciye eğitimi süresince katıldığı
tüm disiplinlerde edindiği bilgi birikimini değerlendirme, kullanma bilinç ve yetisini vermeye yöneliktir.
Bu birikime dayalı olarak, eskizler öğrenciye tasarlama süreci içinde araştırma ve bunları
değerlendirme, sonuca ulaşabilecek olanını seçme yollarını öğretir ve bununla ilgili gerekli yeteneği
kazandırır. Eskiz konusu ve istenen çizimler vb. sunumlar ders yürütücüleri tarafından belirlenir ve
sonuçlar ders yürütücülerinden oluşan jüri tarafından değerlendirilir. Eskiz sınavının ağırlığı tüm
Mimari Tasarım dersleri için %10 olup, yarıyılın başında hazırlanan ders bilgi formunda belirtilir.
Madde 8: Yarıyıl Sonu Final Sınavı (Değerlendirme/Final Jürisi) Teslimi ve Jüri Ön
Değerlendirmesi:
Mimari Tasarım derslerinin yarıyıl sonu sınavları (Değerlendirme/Final Jürileri) öğrenci tarafından bir
yarıyıl boyunca çalışmış olduğu tasarım konusunun ders yürütücüleri tarafından istenen şekil ve
nitelikte, imza karşılığında teslim edilmesi ile başlar. Bölüm Başkanlığı tarafından ilan edilmiş olan
proje teslim tarihi, yeri ve saatinde öğrenci tasarım çalışmasını teslim etmek zorundadır. Belirtilen tarih
ve gün dışında hiçbir şekilde teslim yapılamaz, bu konuda hiçbir mazeret kabul edilmez. Tasarım
çalışmasını teslim etmeyen öğrenci yarıyıl sonu sınavına (jürisine) alınmaz.
Final sınav programlarında, projelerin teslimi ile jüri değerlendirmesi arasında ön değerlendirme için en
az 1 (bir) gün aralık bırakılır.
Yarıyıl Sonu (Final) Sınavı (Değerlendirme/Final Jürisi):
Madde 9: Öğrencinin ilgili Mimari Tasarım dersinde o güne kadar gösterdiği gelişiminin ilgili tasarım
dersi yürütücülerinden oluşan bir jüri tarafından değerlendirmeye alınmasıdır. Gerekli görüldüğü
durumda ilgili diğer disiplinlerden ve/veya diğer üniversitelerin mimarlık bölümlerinden öğretim
elemanları ve/veya uzmanlık alanındaki çalışma ve eserleriyle tanınmış mimarlar jüriye davet edilebilir.
Jüri esasına dayanan sınav açık sözlü savunma seklinde olur. Savunma Mimari Tasarım VIII dışındaki
tasarım derslerinde en çok 10 dakika sürer. Değerlendirmede sunum sonrası öğrenci jüri üyeleri
tarafından kendisine yöneltilen soruları yanıtlar.
Sınav sonrasında tüm jüri üyelerinin verdiği notlar ve hesaplamaları içeren tutanaklar, ders
yürütücülerinin değerlendirme çalışmaları sonunda Bölüm Başkanlığı’na teslim edilir. Teslim tarihinde
tasarım çalışmalarını teslim etmeyenler, jürinin yapmış olduğu yarıyıl sonu sınavına katılmayanlar ile
yarıyıl sonunda tasarım çalışmaları yetersiz bulunan öğrenciler dersten başarısız olmuş sayılırlar.
Mimari Tasarım dersleri bir yarıyıl süren bir tasarım çalışmasının değerlendirildiği bir süreci
kapsadığından dolayı, söz konusu derslerin yılsonu mazeret sınavı ve yaz okulu hakkı yoktur.
Yarıyıl Sonu Tasarım Çalışmalarının Teslim Koşulları:
Madde 10: Mimari Tasarım derslerine ait çalışmalar (çizim, maket vb.) Bölüm Başkanlığı tarafından
ilan edilen tarih, yer ve saatte görevli öğretim elemanları tarafından imza karşılığında teslim alınır.
Görevli olmayan öğretim elemanlarına yapılan teslimler geçersizdir. Teslim süresi Bölüm Kurulu kararı
dışında hiçbir şekilde uzatılamaz.
Mimari Tasarım dersleri kapsamında yapılan tasarım çalışmalarına ilişkin sunumlar el ile yapılmış
ve/veya bilgisayar ortamında yapılmış mimari çizimler seklinde olabilir. Sunumların maketlerle
desteklenmesi istenebilir. İstenen dokümanlar çizim paftaları halinde teslim edilmekle birlikte, elle
çizilmiş tasarım çalışmaları ve maketler fotoğraflanarak CD ortamında, bilgisayar çizimlerinin de yine
CD ortamında ayrıca teslim edilmesi yarıyıl sonu çalışmalarının arşivlenme kolaylığı açısından gerekli
görülebilir. Bu çalışmaların bölüm tarafından saklanma süresi 2 yıldır.
İtiraz:
Madde 11: Mimari Tasarım derslerinde “not itiraz” konusunda GTÜ Lisans Eğitim-Öğretim
Yönetmeliği’nin ilgili maddesi geçerlidir. Öğrenciler sadece maddi hata itirazında bulunabilir, öğretim
elemanlarının not takdirine ilişkin hata itirazında bulunamazlar.
Devam Koşulları:
Madde 12: Mimari Tasarım derslerinde aranan devam koşulu GTÜ Lisans Eğitim ve Öğretim
Yönetmeliği’nin ilgili maddesi gereği %80’dir. Öğrenci bir Mimari Tasarım dersinden başarısız olduğu
takdirde, bir sonraki dönem dersi tekrar etmek ve devam koşulunu yeniden yerine getirmek zorundadır.
Mimari Tasarım dersleri öğrencinin bireysel çalışmasına dayanan uygulamalı dersler kapsamında yer
aldığı için, devam konusu öğrencinin aktif çalışmasına bağlıdır. Gerekli uygulamalar gerçekleştirilerek
sunulmalıdır. Devam koşulunu sağlamak için öğrencinin fiziksel olarak eğitim mekânında bulunması
yeterli değildir.
Başarı Notu:
Madde 13: Mimari Tasarım derslerinin başarı notunu belirlemede GTÜ Lisans Eğitim ve Öğretim
Yönetmeliği’nin ilgili maddesi uygulanır. Gerekli görüldüğü durumlarda Bölüm Kurulu ve Fakülte
Kurulu kararları ile başarı notuna katkı oranları değiştirilebilir.
Mimari Tasarım dersleri mimarlık eğitiminin ana omurgasıdır. Bu ders kapsamında yapılan çalışmalarda
diğer tüm derslerde edinilen bilgi ve becerilerin yansıtılması beklenmekte ve bu doğrultuda
değerlendirilmektedir. Özgün niteliğiyle diğer derslerden farklılaşan Mimari Tasarım derslerinde
koşullu ders geçme hakkı geçerli değildir. Bu derslerde, koşullu dönem not ortalaması dikkate
alınmaksızın DC ve DD notları başarısızlığı ifade eder. Mimari Tasarım dersleri dönem süresine yayılan
uygulamalı dersler olduğu için yaz okulu hakkı yoktur.
Sergileme ve Yayın Hakkı:
Madde 14: Başarılı bulunan öğrenci çalışmaları Bölüm tarafından gerekli görüldüğünde sergilenebilir
ve/veya mimarlık alanındaki yayınlarda yayınlanabilir. Yasal zorunluluk nedeniyle saklanması
gerekenler dışındaki çalışmalar sahiplerine iade edilir. Bölüm tarafından ilan edilen iade tarihinde teslim
alınmayan çalışmalar geri dönüşüm kutularına atılır.
Çeşitli Hükümler:
Madde 15: Tek ders sınavı ile ilgili olarak GTÜ Lisans Eğitim ve Öğretim Yönetmeliği’nin ilgili
maddesi gereği Proje Çalışması olarak değerlendirilen Mimari Tasarım derslerinde tek ders sınav hakkı
yoktur.
Madde 16: Bu yönergede hüküm bulunmayan durumlarda GTÜ Lisans Eğitim ve Öğretim Yönetmeliği
ve/veya Bölüm ve Fakülte Kurullarınca alınacak ilke kararları uygulanır.
Yürürlük:
Madde 17: Bu yönerge, GTÜ Senatosu tarafından kabul edildiği tarihte yürürlüğe girer ve Gebze
Teknik Üniversitesi Mimarlık Fakültesi Mimarlık Bölümü’ndeki tüm öğrenciler için geçerli olur.
Yürütme:
Madde 18: Bu yönerge hükümleri GTÜ Mimarlık Fakültesi Mimarlık Bölüm Başkanı tarafından
yürütülür.